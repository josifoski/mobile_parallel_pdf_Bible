{1:1} Как седи усамотен градът, който е бил многолюден! Стана като вдовица великата между народите столица! Оная, която беше княгиня между областите, стана поданица!
{1:2} Непрестанно плаче нощем, и сълзите й са по бузите й; Между всичките й любовници няма кой да я утешава; Всичките й приятели й изневериха; станаха й неприятели.
{1:3} Юда отиде в плен от притеснение и тежко робуване; Живее между езичниците, не намира покой; Всичките му гонители стигнаха го всред теснините му.
{1:4} Тъжат сионските пътници, защото никой не иде на определените празници; Всичките му порти са пусти; свещениците му въздишат; Девиците му са наскърбени; и сам той е в горест.
{1:5} Противниците му взеха връх; неприятелите му благоденствуват; Защото Господ го наскърби поради многото му беззакония; Младенците му отидоха в плен пред противника.
{1:6} И изгуби се от Сионовата дъщеря всичкото й великолепие; Първенците й станаха като елени, които не намират пасбище, И отиват безсилни пред гонещия ги.
{1:7} В дните на скръбта си и на скитанията си Ерусалим си спомни Всичките желателни неща, които имаше от древни времена, Сега, когато са паднали людете му в ръката на противника, и никой не му помага; Противниците го видяха, засмяха се поради опустошението му.
{1:8} Тежко съгреши Ерусалимската дъщеря, Затова се отмахна като нечисто нещо; Всички, които бяха я почитали, презряха я, защото видяха голотата й; А тя въздиша и обръща гърба си.
{1:9} Нечистотата й беше в полите й; не бе помислила за сетнината си! Затова, чудно се е смирила; няма кой да я утешава; Виж, Господи, скръбта ми, вика тя, защото неприятелят се възвеличи!
{1:10} Противникът е прострял ръката си върху всичките й желателни неща; Защото тя видя, че в светилището й влязоха езичниците, За които си заповядал да не влизат в Твоето събрание.
{1:11} Всичките й люде въздишат и искат хляб; Дадоха желателните си неща за храна, за да се възобнови животът им; Виж, Господи и погледни; защото станах унижена.
{1:12} Немарите ли, всички вие, които заминавате по пътя? Погледнете и вижте, има ли страдание като страданието, което падна на мене, Когото Господ оскърби в деня на пламенния Си гняв.
{1:13} От свише Той прати огън в костите ми, който ги облада; Простря примка за нозете ми; върна ме назад; Направи ме пуста и слаба цял ден.
{1:14} Нечестията ми бидоха стегнати върху мене като хомот от ръката Му; Те се сплетоха, стигнаха до врата ми; Той направи да намалее силата ми; Господ ме предаде в ръцете на ония, срещу които не мога да стоя.
{1:15} Господ презря всичките силни мъже всред мене; Свика против мене събор, за да смаже младежите ми; Господ стъпка като в лин девицата, Юдовата дъщеря.
{1:16} Затова аз плача; окото ми, окото ми излива вода, Защото се отдалечи от мене утешителят, който би възобновил живота ми; Чадата ми погинаха, защото надделя неприятелят.
{1:17} Сион простира ръцете си, но няма кой да го утеши; Господ заповяда за Якова, щото окръжаващите го да му станат противници; Ерусалим стана между тях като нечисто нещо.
{1:18} Праведен е Господ, защото въстанах против заповедите Му; Слушайте, моля, всички племена, и вижте скръбта ми; Девиците ми и младежите ми отидоха в плен.
{1:19} Повиках любовниците си, но те ме излъгаха; Свещениците ми и старейшините ми издъхнаха в града, Когато си търсеха храна, за да се възобнови животът им.
{1:20} Виж, Господи, защото съм в утеснение; червата ми се смущават; Сърцето ми от дън се свива, защото зле се разбунтувах против тебе; Навън обезчади нож; у дома като че ли смърт владее.
{1:21} Чуха, че съм въздишала; няма кой да ме утеши; Всичките ми неприятели чуха за злощастието ми, и се радваха, че си сторил това; Обаче, Ти ще докараш възгласения от Тебе ден, когато и те ще станат като мене.
{1:22} Нека дойде пред Тебе всичкото им нечестие; И стори на тях както стори на мене поради всичките ми престъпления; Защото много са въздишките ми, и сърцето ми чезне.
{2:1} Как покри Господ с облак Сионовата дъщеря в гнева Си, Хвърли от небето долу на земята великолепието на Израиля, И в деня на гнева Си не си спомни за подножието Си!
{2:2} Господ изтреби всичките Яковови жилища, и не пожали; Събори в гнева Си укрепленията на Юдовата дъщеря; събори ги до земята; Оскверни царството и първенците му.
{2:3} В разпаления Си гняв строши всеки Израилев рог; Оттегли десницата Си от да е срещу неприятеля; И като пламенен огън, който пояжда всичко наоколо, изгори Якова.
{2:4} Запъна лъка Си като враг; усили десницата Си като противник; И изби всичко приятно на окото; Върху шатъра на Сионовата дъщеря изля яростта Си като огън.
{2:5} Господ стана като неприятел; изтреби Израиля; Изтреби всичките му палати; съсипа крепостите му; И увеличи на Юдовата дъщеря плача и риданието.
{2:6} Той усилено събори шатъра му като колиба в градина; съсипа мястото на събранието му; Господ направи да се забрави в Сион определен празник и събота, И в пламенния Си гняв отхвърли цар и свещеник.
{2:7} Господ отхвърли олтара Си, погнуси се от светилището Си; Предаде стените на сионските палати в ръката на неприятелите, Които подигнаха шум в дома Господен като в празничен ден.
{2:8} Господ намисли да съсипе стената на сионовата дъщеря; Опна връвта; не оттегли ръката Си от да изтреби; И направи да жалее предстението и стената; те изнемогнаха заедно.
{2:9} Портите й затънаха в земята; Той сломи и строши лостовете й; Царят й и първенците й са между езичниците, дето законът го няма; И пророците й не получават видение от Господа.
{2:10} Старейшините на сионовата дъщеря седят наземи и мълчат; Хвърлиха пръст на главите си; препасаха се във вретища; Ерусалимските девици навеждат главите си до земята.
{2:11} Очите ми изнемощяха от сълзи; червата ми се смущават; Дробът ми се изсипа на земята поради разрушението на дъщерята на людете ми, Понеже младенците и бозайничетата примират по улиците на града.
{2:12} Думат на майките си: Где има жито и вино? Когато примират като смъртно ранени по градските улици, Когато предават дух в пазухата на майките си.
{2:13} Какво да ти заявя? Какво сравнение да ти представя, ерусалимска дъщерьо? Кому да те оприлича, за да те утеша, девице сионова дъщерьо! Защото разорението ти е голямо като морето; кой може да те изцели?
{2:14} Пророците ти видяха за тебе суетни и глупави видения, И не откриха беззаконието ти, за да те върнат от плен, Но видяха за тебе лъжливо наложени и прелъстителни пророчества.
{2:15} Всички, които заминават в пътя, изпляскват с ръце против тебе, Подсвиркват, и кимват с главите си поради ерусалимската дъщеря, и казват: Това ли е градът, който наричаха Съвършенство на Красотата, и, Града, за който цял свят се радва?
{2:16} Всичките ти неприятели широко отвориха против тебе устата си; Подсвиркват, скърцат със зъбите си, и казват: Погълнахме я; Наистина това е денят, който очаквахме; намерихме го, видяхме го.
{2:17} Господ извърши онова, което беше намислил; изпълни словото, което беше изрекъл от древни дни; Разори без да пожали, развесели над тебе неприятеля, Възвиси рога на противниците ти.
{2:18} Сърцето им извика към Господа, като казва: Стено на сионовата дъщеря, проливай, като поток, сълзи денем и нощем; Не си давай почивка; за да не изсъхва зеницата на окото ти.
{2:19} Стани, извикай нощем при първото поставяне на стражите; Излей сърцето си като вода пред лицето на Господа; Издигни към Него ръцете си за живота на младенците си, Които примират от глад край всичките улици.
{2:20} Виж, Господи, гледай на кого си направил това! Да ядат ли жените рожбата си, младенците на обятията си? Да бъдат ли убити в светилището Господно свещеник и пророк?
{2:21} Дете и старец лежат на земята по пътищата; Девиците ми и младежите ми паднаха от нож; Избил си ги в деня на гнева Си; изклал си без да пожалиш.
{2:22} Призвал си отвред ужасителите ми като в ден на определен празник; И никой не се отърва нито остана в деня на гнева Господен; Ония, които съм носила в обятия и отхранила, неприятелят ми ги довърши.
{3:1} Аз съм човек, който видях скръб от тоягата на Неговия гняв.
{3:2} Той ме е водил и завел в тъмнина, а не във виделина.
{3:3} Навярно против мене обръща повторно ръката Си всеки ден.
{3:4} Застари месата ми и кожата ми; строши костите ми.
{3:5} Издигна против мене укрепления; и окръжи ме с горест и труд.
{3:6} Тури ме да седна в тъмнина като отдавна умрелите.
{3:7} Обгради ме, та да не мога да изляза; отегчи веригите ми.
{3:8} Още и когато викам и ридая, Той отблъсва молитвата ми.
{3:9} Огради с дялани камъни пътищата ми; изкриви пътеките ми.
{3:10} Стана ми като мечка в засада, като лъв в скришни места.
{3:11} Отби настрана пътищата ми, и ме разкъса; направи ме пуст.
{3:12} Запъна лъка Си, и ме постави като прицел на стрела.
{3:13} Заби в бъбреците ми стрелите на тула Си.
{3:14} Станах за присмех на всичките си люде, и за песен на тях цял ден.
{3:15} Насити ме с горчивини, опи ме с пелин.
{3:16} При това, счупи зъбите ми с камъчета; покри ме с пепел.
{3:17} Отблъснал си душата ми далеч от мира; забравих благоденствието.
{3:18} И рекох: Погина увереността ми и надеждата ми като отдалечена от Господа.
{3:19} Помни скръбта ми и изпъждането ми, пелина и жлъчката.
{3:20} Душата ми, като ги помни непрестанно, се е дълбоко смирила.
{3:21} Обаче това си наумявам, поради което имам и надежда;
{3:22} Че по милост Господна ние не се довършихме, понеже не чезнат щедростите Му.
{3:23} Те се подновяват всяка заран; голяма е Твоята вярност.
{3:24} Господ е дял мой, казва душата ми; Затова, ще се надявам на Него.
{3:25} Благ е Господ към ония, които го чакат, към душата, която го търси.
{3:26} Добро е да се надява някой и тихо да очаква спасението то Господа.
{3:27} Добро е за човека да носи хомот в младостта си.
{3:28} Нека седи насаме и мълчи, когато Господ му го наложи.
{3:29} Нека тури устата си в пръстта негли има още надежда.
{3:30} Нека подаде бузата си на онзи, който го бие; нека се насити с укор.
{3:31} Защото Господ не отхвърля до века.
{3:32} Понеже, ако и да наскърби, Той пак ще и да се съжали според многото Си милости.
{3:33} Защото не оскърбява нито огорчава от сърце човешките чада.
{3:34} Да се тъпчат под нозе всичките затворници на света,
{3:35} Да се извраща съда на човека пред лицето на Всевишния,
{3:36} Да се онеправдава човека в делото му, - Господ не одобрява това.
{3:37} Кой ще е онзи, който казва нещо, и то става, без да го е заповядал Господ?
{3:38} Из устата на Всевишния не излизат ли и злото и доброто?
{3:39} Защо би пороптал жив човек, всеки за наказанието на греховете си?
{3:40} Нека издирим и изпитаме пътищата си, и нека се върнем при Господа.
{3:41} Нека издигнем сърцата си и ръцете си към Бога, който е на небесата, и нека речем:
{3:42} Съгрешихме и отстъпихме; Ти не си ни простил.
{3:43} Покрил си се с гняв и гонил си ни, убил си без да пощадиш.
{3:44} Покрил си се с облак, за да не премине молитвата ни.
{3:45} Направил си ни като помия и смет всред племената.
{3:46} Всичките ни неприятели отвориха широко устата си против нас.
{3:47} Страх и пропастта ни налетяха, запустение и разорение.
{3:48} Водни потоци излива окото ми поради разорението на дъщерята на людете ми.
{3:49} Окото ми пролива сълзи и не престава, защото няма отрада.
{3:50} Докато не се наведе Господ и не погледне от небесата.
{3:51} Окото ми прави душата ми да ме боли поради всичките дъщери на града ми.
{3:52} Ония, които ми са неприятели без причина, ме гонят непрестанно като птиче.
{3:53} Отнеха живота ми в тъмницата, и хвърлиха камък върху мене.
{3:54} Води стигнаха над главата ми; рекох: Свърших се.
{3:55} Призовах името Ти, Господи, от най-дълбоката тъмница.
{3:56} Ти чу гласа ми; не затваряй ухото Си за въздишането ми, за вопъла ми;
{3:57} Приближил си се в деня, когато Те призовах; рекъл си: Не бой се.
{3:58} Застъпил си се Господи, за делото на душата ми; изкупил си живота ми.
{3:59} Видял си, Господи, онеправданието ми; отсъди делото ми.
{3:60} Видял си всичките им отмъщения и всичките им замисли против мене.
{3:61} Ти си чул, Господи, укоряването им и всичките им замисли против мене,
{3:62} Думите на ония, които се подигат против мене, и кроежите им против мене цял ден.
{3:63} Виж, кога седят и кога стават аз им съм песен.
{3:64} Ще им въздадеш, Господи, въздаяние според делата на ръцете им;
{3:65} Ще им дадеш, като клетвата Си върху тях, окаменено сърце;
{3:66} Ще ги прогониш с гняв, и ще ги изтребиш изпод небесата Господни.
{4:1} Как почерня златото! Измени се най-чистото злато! Камъните на светилището са пръснати край всичките улици,
{4:2} Драгоценните синове на Сион, равноценни с чисто злато, Как се считат за глинени съдове, дело на грънчарска ръка!
{4:3} Даже чакалите подават съсци и кърмят малките си; А дъщерята на людете ми се ожесточи като камилоптиците в пустинята;
{4:4} Защото езикът на бозайничето се залепя на небцето му от жажда; Децата искат хляб, но няма кой да им отчупи.
{4:5} Ония, които ядяха отбрани ястия, лежат небрежни в улиците; Възпитаните в мораво прегръщат бунището.
{4:6} Защото наказанието за беззаконието на дъщерята на людете ми стана по-голямо от наказанието за греха на Содом, Който биде съсипан в един миг, без да са го барали човешки ръце.
{4:7} Благородните й бяха по-чисти от сняг, по-бели от мляко, Снагата им по-червена от рубини, блестяха като сапфир;
{4:8} А сега лицето им е по-черно от сажди; не се познават по улиците! Кожата им залепна за костите им, изсъхна, стана като дърво.
{4:9} По-щастливи бяха убитите от меч, нежели умъртвените от глад; Защото тия чезнат, прободени, от липса на полските произведения.
{4:10} Ръцете на милозливите жени свариха чадата им; Те им станаха храна при разорението на дъщерята на людете ми,
{4:11} Господ извърши възнамереното от Него в яростта Му, изля пламенния Си гняв, Запали огън в Сион, който изпояде основите му.
{4:12} Земните царе не вярваха, нито живущите по целия свят, Че щеше да влезе противник и неприятел в ерусалимските порти.
{4:13} А това стана поради греховете на пророците му и поради беззаконията на свещениците му, Които проливаха кръвта на праведните всред него.
{4:14} Те се скитаха като слепи по улиците, оскверниха се с кръв, Тъй щото човеците не можаха да се допират до дрехите им.
{4:15} Отстъпете, вие нечисти, викаха към тях; отстъпете, отстъпете, не се допирайте до нас; А когато те бягаха и се скитаха, говореше се между народите: Няма да пришелствуват вече с нас.
{4:16} Гневът на Господа ги разпръсна; Той не ще вече да гледа на тях; Свещеническо лице не почетоха, за старци не се смилиха.
{4:17} И до сега очите ни се изнуряват от чакане суетната за нас помощ; Ожидахме народ, който не можеше да спасява.
{4:18} Причакват стъпките ни, така че да не можем да ходим по улиците си; Приближи се краят ни; дните ни се изпълниха; да! краят ни дойде.
{4:19} Ония, които ни гонеха, станаха по-леки от небесните орли; Гониха ни по планините, причакваха ни в пустинята.
{4:20} Помазаникът Господен, дишането на ноздрите ни, Тоя, под чиято сянка казвахме, че ще живеем между народите, се хвана в техните ями.
{4:21} Радвай се и весели се, дъщерьо едомска, която живееш в земята Уз! Обаче и до тебе ще дойде чашата; ще се опиеш, и ще се заголиш.
{4:22} Свърши се наказанието за беззаконието ти, дъщерьо Сионова; Той няма вече да те закара в плен; Но ще накаже твоето беззаконие, дъщерьо едомска, ще открие съгрешенията ти.
{5:1} Спомни си, Господи, какво ни стана; Погледни и виж как ни укоряват.
{5:2} Наследството ни мина на чужденци, Къщите ни на странни.
{5:3} Останахме сирачета без баща; Майките ни са като вдовици.
{5:4} Водата си пихме със сребро, Дървата ни идат с пари.
{5:5} Нашите гонители са на вратовете ни; Трудим се, и почивка нямаме.
{5:6} Простряхме ръка към египтяните И към асирийците, за да се наситим с хляб.
{5:7} Бащите ни съгрешиха, и няма ги; И ние носим техните беззакония.
{5:8} Слуги господаруват над нас, И няма кой да ни избави от ръката им.
{5:9} Добиваме хляба си с опасност за живота си Поради меча, който ограбва в пустинята.
{5:10} Кожата ни почервеня като пещ Поради върлуването на глада.
{5:11} Изнасилваха жените в Сион, Девиците в Юдовите градове.
{5:12} Чрез техните ръце биваха обесени първенците, Старейшините не се почитаха.
{5:13} Младежите носеха воденични камъни, И децата падаха под товара на дървата.
{5:14} Старейшините не седят вече на портите; Младежите изоставиха песните си.
{5:15} Престана радостта на сърцето ни; Хорото ни се обърна на жалеене.
{5:16} Венецът падна от главата ни; Горко ни! защото сме съгрешили.
{5:17} Затова чезне сърцето ни. Затова причерня на очите ни.
{5:18} Поради запустяването на Сионския хълм Лисиците ходят по него.
{5:19} Ти, Господи, седиш като Цар до века; Престолът Ти е из род в род.
{5:20} Защо ни забравяш за винаги, И ни оставяш за толкоз дълго време?
{5:21} Възвърни ни, Господи, към Себе Си, и ще се възвърнем; Обнови дните ни както изпърво, -
{5:22} Ако не си ни отхвърлил съвсем, И не си се разгневил твърде много против нас.
