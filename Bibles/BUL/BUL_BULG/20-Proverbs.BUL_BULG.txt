{1:1} Притчи на Давидовия син Соломон, Израилев цар,
{1:2} Записани за да познае някой мъдрост и поука, За да разбере благоразумни думи,
{1:3} За да приеме поука за мъдро постъпване, В правда, съдба и справедливост,
{1:4} За да се даде остроумие на простите, знание и разсъждение на младежа,
{1:5} За да слуша мъдрият и да стане по-мъдър И за да достигне разумният здрави начала,
{1:6} За да се разбират притча и иносказание, Изреченията на мъдрите и гатанките им.
{1:7} Страх от Господа е начало на* мъдростта; Но безумният презира мъдростта и поуката.
{1:8} Сине мой, слушай поуката на баща си, И не отхвърляй наставлението+ на Майка си,
{1:9} Защото те ще бъдат благодатен венец за главата ти, И огърлица около шията ти.
{1:10} Сине мой, ако грешните те прилъгват, Да се не съгласиш.
{1:11} Ако рекат: Ела с нас, Нека поставим засада за кръвопролитие. Нека причакаме без причина невинния,
{1:12} Както ада нека ги погълнем живи, Даже съвършените, като ония, които слизат в рова,
{1:13} Ще намерим всякакъв скъпоценен имот, Ще напълним къщите си с користи,
{1:14} Ще хвърлим жребието си като един от нас, Една кесия ще имаме всички; -
{1:15} Сине мой, не ходи на пътя с тях, Въздържай ногата си от пътеката им,
{1:16} Защото техните нозе тичат към злото, И бързат да проливат кръв.
{1:17} Защото напразно се простира мрежа Пред очите на каква да било птица.
{1:18} И тия поставят засада против своята си кръв, Причакват собствения си живот.
{1:19} Такива са пътищата на всеки сребролюбец: Сребролюбието отнема живота на завладените от него.
{1:20} Превъзходната мъдрост възгласява по улиците, Издига гласа си по площадите,
{1:21} Вика по главните места на пазарите, При входовете на портите, възвестява из града думите си:
{1:22} Глупави, до кога ще обичате глупостта? Присмивачите до кога ще се наслаждавате на присмивките си, И безумните ще мразят знанието?
{1:23} Обърнете се при изобличението ми. Ето, аз ще излея духа си на вас, Ще ви направя да разберете словата ми.
{1:24} Понеже аз виках, а вие отказахте да слушате, Понеже простирах ръката си, а никой не внимаваше,
{1:25} Но отхвърлихте съвета ми, И не приехте изобличението ми, -
{1:26} То аз ще се смея на вашето бедствие, Ще се присмея, когато ви нападне страхът,
{1:27} Когато ви нападне страхът, като опустошителна буря, И бедствието ви се устреми като вихрушка, Когато скръб и мъки ви нападнат,
{1:28} Тогава те ще призоват, но аз няма да отговоря, Ревностно ще ме търсят, но няма да ме намерят.
{1:29} Понеже намразиха знанието, И не разбраха страха от Господа,
{1:30} Не приеха съвета ми, И презряха всичкото ми изобличение,
{1:31} Затова, ще ядат от плодовете на своя си път, И ще се наситят от своите си измислици.
{1:32} Защото глупавите ще бъдат умъртвени от своето си отстъпване, И безумните ще бъдат погубени от своето си безгрижие,
{1:33} Но всеки, който ме слуша, ще живее в безопасност, И ще бъде спокоен без да се бои от зло.
{2:1} Сине мой, ако приемеш думите ми, И запазиш заповедите ми при себе си,
{2:2} Така щото да приклониш ухото си към мъдростта. И да предадеш сърцето си към разума,
{2:3} Ако призовеш благоразумието, И издигнеш гласа си към разума,
{2:4} Ако го потърсиш като сребро, И го подириш като скрити съкровища,
{2:5} Тогава ще разбереш страха от Господа, И ще намериш познанието за Бога.
{2:6} Защото Господ дава мъдрост, из устата Му излизат знание и разум.
{2:7} Той запазва истинска мъдрост за праведните, Щит е за ходещите в незлобие,
{2:8} За да защитава пътищата на правосъдието, И да пази пътя на светиите Си.
{2:9} Тогава ще разбереш правда, правосъдие, Правдивост, да! и всеки добър път.
{2:10} Защото мъдрост ще влезе в сърцето ти, Знание ще услажда душата ти,
{2:11} Разсъждение ще те пази, Благоразумие ще те закриля,
{2:12} За да те избави от пътя на злото. От човека, който говори опако, -
{2:13} От ония, които оставят пътищата на правотата, За да ходят по пътищата на тъмнината, -
{2:14} На които прави удоволствие да вършат зло, И се радват на извратеността на злите, -
{2:15} Чиито пътища са криви И пътеките им опаки, -
{2:16} за да те избави от чужда жена, От чужда, която ласкае с думите си,
{2:17} (Която е оставила другаря на младостта си, И е забравила завета на своя Бог,
{2:18} Защото домът й води надолу към смъртта, И пътеките й към мъртвите*;
{2:19} Никой от ония, които влизат при нея, не се връща, Нито стига пътищата на живота,) -
{2:20} За да ходиш ти в пътя на добрите, И да пазиш пътеките на праведните.
{2:21} Защото правдивите ще населят земята, И непорочните ще останат в нея,
{2:22} А нечестивите ще се отсекат от земята, И коварните ще се изкоренят от нея.
{3:1} Сине мой, не забравяй поуката ми, И сърцето ти нека пази заповедите ми,
{3:2} Защото дългоденствие, години от живот И мир ще ти притурят те.
{3:3} Благост и вярност нека не те оставят; Вържи ги около шията си, Начертай ги на плочата на сърцето си.
{3:4} Така ще намериш благоволение и добро име Пред Бога и човеците.
{3:5} Уповавай на Господа от все сърце И не се облягай на своя разум.
{3:6} Във всичките си пътища признавай Него, И Той ще оправя пътеките ти.
{3:7} Не мисли себе си за мъдър; Бой се от Господа, и отклонявай се от зло;
{3:8} Това ще бъде здраве за тялото ти И влага за косите ти.
{3:9} Почитай Господа от имота си И от първаците на всичкия доход.
{3:10} Така ще се изпълнят житниците ти с изобилие, И линовете ти ще се преливат с ново вино.
{3:11} Сине мой, не презирай наказанието от Господа, И да ти не дотегва, когато Той те изобличава,
{3:12} Защото Господ изобличава оня, когото люби, Както и бащата сина, който му е мил.
{3:13} Блажен оня човек, който е намерил мъдрост, И човек, който е придобил разум,
{3:14} Защото търговията с нея е по-износна от търговията със сребро, И печалбата от нея по-скъпа от чисто злато..
{3:15} Тя е по-скъпа от безценни камъни И нищо, което би пожелал ти, не се сравнява с нея.
{3:16} Дългоденствие е в десницата й, А в левицата й богатство и слава.
{3:17} Пътищата й са пътища приятни, И всичките й пътеки мир.
{3:18} Тя е дело на живот за тия, които я прегръщат И блажени са ония, които я държат.
{3:19} С мъдрост Господ основа земята, С разум утвърди небето.
{3:20} Чрез Неговото знание се разтвориха бездните И от облаците капе роса.
{3:21} Сине мой, тоя неща да се не отдалечават от очите ти; Пази здравомислие и разсъдителност,
{3:22} Така те ще бъдат живот на душата ти И украшение на шията ти.
{3:23} Тогава ще ходиш безопасно по пътя си, И ногата ти не ще се спъне.
{3:24} Когато лягаш не ще се страхуваш; Да! ще лягаш и сънят ти ще бъде сладък.
{3:25} Не ще се боиш от внезапен страх, Нито от бурята, когато нападне нечестивите,
{3:26} Защото Господ ще бъде твое упование, И ще пази ногата то да се не хване.
{3:27} Не въздържай доброто от ония, на които се дължи, Когато ти дава ръка да им го направиш.
{3:28} Не казвай на ближния си: Иди върни се пак, И ще ти дам утре, Когато имаш при себе си това, което му се пада.
{3:29} Не измисляй зло против ближния си, Който с увереност живее при тебе.
{3:30} Не се карай с него без причина, Като не ти е направил зло.
{3:31} Не завиждай на насилник човек, И не избирай ни един от пътищата му,
{3:32} Защото Господ се гнуси от опакия, Но интимно общува с праведните.
{3:33} Проклетия от Господа има в дома на нечестивия; А Той благославя жилището на праведните.
{3:34} Наистина Той се присмива на присмивачите. А на смирените дава благодат.
{3:35} Мъдрите ще наследят слова, А безумните ще отнесат срам. 
{4:1} Послушайте, чада, бащина поука, И внимавайте да научите разум.
{4:2} Понеже ви давам добро учение, Не оставяйте наставлението ми.
{4:3} Защото и аз бях син на баща си, Гален и безподобен на майка си,
{4:4} И той ме наставляваше и ми казваше: Нека държи сърцето ти думите ми, Пази заповедите ми и ще живееш,
{4:5} Придобий мъдрост, придобий разум; Не забравяй, нито се отклонявай от думите на устата ми.
{4:6} Не я оставяй и тя ще те пази. Обичай я - и ще те варди.
{4:7} Главното е мъдрост; затова придобивай мъдрост, И при всичко, що си придобил, придобивай разум.
{4:8} Въздигай я и тя ще те въздигне, Когато я прегърнеш, ще ти докара слава.
{4:9} Ще положи на главата ти красив венец. Ще ти даде славна корона
{4:10} Слушай, сине мой, и приеми думите ми, И годините на живота ти ще се умножат.
{4:11} Наставлявал съм те в пътя на мъдростта, Водил съм те по прави пътеки.
{4:12} Когато ходиш стъпките ти не ще бъдат стеснени; И когато тичаш, няма да се спънеш.
{4:13} Хвани се здраво за поуката, недей я оставя; Пази я, понеже тя е животът ти.
{4:14} Не влизай в пътеките на нечестивите, И не ходи по пътя на лошите.
{4:15} Отбягвай от него, не минавай край него. Отклони се от него и замини.
{4:16} Защото те не заспиват, око не сторят зло, И сън не ги хваща, ако не спънат някого.
{4:17} Понеже ядат хляб на нечестие, И пият вино на насилство.
{4:18} Но пътя на праведните е като виделото на разсъмване, Което се развиделява, догдето стане съвършен ден.
{4:19} Пътят на нечестивите е като тъмнина; Не знаят от що се спъват.
{4:20} Сине мой, внимавай на думите ми, Приклони ухото си към беседите ми.
{4:21} Да се не отдалечат от очите ти. Пази ги дълбоко в сърцето си;
{4:22} Защото те са живот за тия, които ги намират, И здраве за цялата им снага.
{4:23} Повече от всичко друго що пазиш, пази сърцето си, Защото от него са изворите на живота.
{4:24} Отмахни от себе си опърничави уста, И отдалечи от себе си развратени устни.
{4:25} Очите ти нека гледат право напред, И клепачите ти нека бъдат оправени право пред тебе.
{4:26} Обмисляй внимателно пътеката на нозете си, И всичките ти пътища нека бъдат добре уредени.
{4:27} Не се отбивай ни на дясно ни на ляво; Отклони ногата си от зло.
{5:1} Сине мой, внимавай в мъдростта ми. Приклони ухото си към разума ми
{5:2} За да опазиш разсъдливост, И устните ти да пазят знание.
{5:3} Защото от устните на чуждата жена капе мед. И устата й са по-меки от дървено масло;
{5:4} Но сетнините й са горчиви като пелин, Остри като изострен от двете страни меч.
{5:5} Нозете й слизат в смърт, Стъпките й стигат до ада,
{5:6} Тъй че тя никога не намира пътя на живота; Нейните пътеки са непостоянни, и тя не знае на къде водят.
{5:7} Прочее, чада, слушайте мене, И не отстъпвайте от думите на устата ми.
{5:8} Отдалечи пътя си от нея. И не се приближавай до вратата на къщата й,
{5:9} Да не би да дадеш жизнеността си на други. И годините си на немилостивите; -
{5:10} Да не би да се наситят чужди от имота ти, И трудовете ти да отидат в чужд дом;
{5:11} А ти да охкаш в сетнините си, Когато месата ти и тялото ти се изнурят,
{5:12} И да казваш: Как можах да намразя поуката, И сърцето ми да презре изобличението,
{5:13} И аз да не послушам гласа на учителите си, Нито да приклоня ухото си към наставниците си;
{5:14} Малко остана да изпадна във всяко зло Всред събранието и множеството.
{5:15} Пий вода от своята си щерна, И оная, която извира от твоя кладенец
{5:16} Вън ли да се изливат изворите ти, И водни потоци по улиците?
{5:17} Нека бъдат само на тебе, А не на чужди заедно с тебе.
{5:18} Да бъде благословен твоят извор, И весели се с жената на младостта си.
{5:19} Тя да ти бъде като любезна кошута и мила сърна: Нейните гърди да те задоволяват във всяко време; И възхищавай се винаги от нейната любов
{5:20} Понеже, сине мой, защо да се възхищаваш от чужда жена, И да прегръщаш обятията на чужда жена?
{5:21} Защото пътищата на човека се пред очите на Господа, И Той внимателно измерва всичките му пътеки.
{5:22} Нечестивият ще бъде хванат от собствените си беззакония, И с въжетата на своя грях ще бъде държан.
{5:23} Той ще умре от своето отказване от поука; И от голямото си безумие ще се заблуди.
{6:1} Сине мой, ако си станал поръчител на ближния си, Или си дал ръка за някой чужд,
{6:2} Ти си се впримчил с думите на устата си, Хванат си с думите на устата си.
{6:3} Затова, сине мой, направи това и остави се, Тъй като си паднал в ръцете на ближния си, - Иди, припадни и моли настоятелно ближния си.
{6:4} Не давай сън на очите си, Нито дрямка на клепачите си,
{6:5} Догдето не се отървеш, като сърна от ръката на ловеца, И като птица от ръката на птицоловец.
{6:6} Иди при мравката, о ленивецо, Размишлявай за постъпките й и стани мъдър, -
{6:7} Който, макар че няма началник, Надзирател, или управител,
{6:8} Приготвя си храната лете, Събира яденето си в жътва.
{6:9} До кога ще спиш лицемерецо? Кога ще станеш от съня си?
{6:10} Още малко спане, малко дрямка, Малко сгъване на ръце за сън,
{6:11} Така ще дойде сиромашия върху тебе, като разбойник, И немотия, като въоръжен мъж.
{6:12} Човек нехранимайко, човек беззаконен, Е оня който ходи с извратени уста,
{6:13} Намигва с очите си, говори с нозете си, Дава знак с пръстите си;
{6:14} Който има извратено сърце, Непрестанно крои зло, сее раздори,
{6:15} Затова погубването му ще дойде внезапно; Изведнъж ще се съкруши, и то непоправимо.
{6:16} Шест неща мрази Господ, Даже седем са мерзост за душата Му:
{6:17} Надменни очи, лъжлив език, Ръце, които проливат невинна кръв,
{6:18} Сърце, което крои лоши замисли, Нозе, които бърже тичат да вършат зло,
{6:19} Неверен свидетел, който говори лъжа, И оня, който сее раздори между братя.
{6:20} Сине, мой, пази заповедта на баща си, И не отстъпвай от наставлението на майка си,
{6:21} Вържи ги за винаги за сърцето си, Увий ги около шията си.
{6:22} Когато ходиш наставлението ще те води, Когато спиш, ще те пази; Когато се събудиш ще се разговаря с тебе,
{6:23} Защото заповедта им е светилник, И наставлението им е светлина, И поучителните им изобличения са път към живот.
{6:24} За да те пазят от лоша жена, От ласкателния език на чужда жена.
{6:25} Да не пожелаеш хубостта й в сърцето си; Да не те улови с клепачите си;
{6:26} Защото поради блудница човек изпада в нужда за парче хляб; А прелюбодейката лови скъпоценната душа.
{6:27} Може ли някой да тури огън в пазухата си, И дрехите му да не изгорят?
{6:28} Може ли някой да ходи по разпалени въглища, И нозете му да се не опекат?
{6:29} Така е с оня, който влиза при жената на ближния си; Който се допре до нея не ще остане ненаказан.
{6:30} Дори крадецът не се пропуска ненаказан, Даже ако краде да насити душата си, когато е гладен;
{6:31} И ако се хване, той трябва да възвърне седмократно, Трябва да даде целия имот на къщата си.
{6:32} Оня, който прелюбодействува с жена е безумен. Който прави това би погубил душата си.
{6:33} Биене и позор ще намери, И срамът му няма да се изличи,
{6:34} Защото ревнуването на мъжа е една ярост; И той няма да пожали в деня на възмездието;
{6:35} Не ще иска да знае за никакъв откуп, Нито ще се умилостиви, ако и да му дадеш много подаръци.
{7:1} Сине мой, пази думите ми, И запазвай заповедите ми при себе си.
{7:2} Пази заповедите ми и ще живееш - И поуката ми, като зеницата на очите си.
{7:3} Вържи ги за пръстите си, Начертай ги на плочата на сърцето си,
{7:4} Кажи на мъдростта: Сестра ми си; И наречи разума сродник,
{7:5} За да те пазят от чужда жена, От чужда жена, която ласкае с думите си.
{7:6} Понеже, като погледнах през решетките На прозореца на къщата си
{7:7} Видях между безумните, Съгледах между младежите, Един млад, безумен човек.
{7:8} Който минаваше по улицата близо до ъгъла й, И отиваше по пътя към къщата й.
{7:9} Беше в дрезгавината, когато се свечери, В мрака на нощта и в тъмнината.
{7:10} И посрещна го жена, Облечена като блудница и с хитро сърце;
{7:11} (Бъбрица и упорита, - Нозете й не остават в къщи
{7:12} Кога по улиците кога по площадите, Тя причаква при всеки ъгъл);
{7:13} Като го хвана, целуна го И с безсрамно лице му каза:
{7:14} Като бях задължена да принеса примирителни жертви, Днес изпълних обреците си,
{7:15} Затова излязох да те посрещна С желание да видя лицето ти и намерих те.
{7:16} Постлала съм леглото с красиви покривки, С шарени платове от египетска прежда.
{7:17} Покрила съм леглото си Със смирна, алой и канела.
{7:18} Ела, нека се наситим с любов до зори. Нека се насладим с милувки.
{7:19} Защото мъжът ми не е у дома. Замина на дълъг път;
{7:20} Взе кесия с пари в ръката си, Чак на пълнолуние ще се върне у дома.
{7:21} С многото си предумки тя го прелъга, Привлече го с ласкателството на устните си.
{7:22} Изведнъж той тръгна подире й, Както отива говедо на клане, Или както безумен в окови за наказание,
{7:23} Докато стрела прониза дроба му, - Както птица бърза към примката, без да знае, че това е против живота й.
{7:24} Сега, прочее, чада, послушайте ме. И внимавайте в думите на устата ми.
{7:25} Да се не уклонява сърцето ти в пътищата й, Да се не заблудиш в пътеките й;
{7:26} Защото мнозина е направила да паднат ранени; И силни са всичките убити от нея.
{7:27} Домът й е път към ада, И води надолу в клетките на смъртта.
{8:1} Не вика ли мъдростта? И разум не издава ли гласа си?
{8:2} Тя стои по високите места край пътя, На кръстопътя;
{8:3} Възгласява на портите, при входа на града, При входа на вратите:
{8:4} Към вас, човеци, викам, И гласът ми е към човешките чада.
{8:5} Вие, глупави, разберете благоразумие, И вие, безумни, придобивайте разумно сърце
{8:6} Послушайте,, защото ще говоря хубави неща. И ще отворя устните си да произнеса правото.
{8:7} Защото езикът ми ще изговори истина. И нечестието е мерзост за устните ми.
{8:8} Всичките думи на устата ми са справедливи, Няма в тях нищо лъжливо или опако.
{8:9} Те всички са ясни за разумния човек, И прави за тия, които намират знание.
{8:10} Приемете поуката ми, а не сребро, И по-добре знание, нежели избрано злато.
{8:11} Защото мъдростта е по-добра от скъпоценни камъни, И всичко желателно не се сравнява с нея.
{8:12} Аз, мъдростта, обитавам с благоразумието, И издирвам знание на умни мисли.
{8:13} Страх от Господа е да се мрази злото. Аз мразя гордост и високоумие, Лош път и опаки уста.
{8:14} У мене е съветът и здравомислието; Аз съм разум; у мен е силата.
{8:15} Чрез мене царете царуват И началниците узаконяват правда.
{8:16} Чрез мене князете началствуват, Тоже и големците и всичките земни съдии.
{8:17} Аз любя ония, които ме любят, И ония, които ме търсят ревностно, ще ме намерят.
{8:18} Богатството и славата са с мене; Да! трайният имот и правдата.
{8:19} Плодовете ми са по-добри от злато, даже от най-чисто злато, И приходът от мене от избрано сребро.
{8:20} Ходя по пътя на правдата. Всред пътеките на правосъдието,
{8:21} За да направя да наследят имот тия, които ме любят, И за да напълня съкровищницата им.
{8:22} Господ ме създаде като начало на пътя Си, Като първо от древните Си дела.
{8:23} От вечността бях създадена от начало, Преди създаването на земята.
{8:24} Родих се, когато нямаше бездните, Когато нямаше извори изобилващи с вода.
{8:25} Преди да се поставят планините, Преди хълмовете аз бях родена,
{8:26} Докато Господ още беше направил земята, нито полетата, Нито първите буци пръст на света.
{8:27} Когато приготовляваше небето, аз бях там, когато разпростираше свод над лицето на бездната.
{8:28} Когато закрепваше облаците горе, Когато усилваше изворите на бездната,
{8:29} Когато налагаше закона Си на морето, Щото водите да не престъпват повелението Му, Когато нареждаше основите на земята.
{8:30} Тогава аз бях при Него, като майсторски работник, И всеки ден се наслаждавах, Веселях се винаги пред Него.
{8:31} Веселях се на обитаемата Му земя; И наслаждението ми бе с човешките чада.
{8:32} Сега, прочее, послушайте ме, о, чада, Защото блажени са ония, които пазят моите пътища.
{8:33} Послушайте поука, Не я отхвърляйте и станете мъдри.
{8:34} Блажен тоя човек, който ме слуша, Като бди всеки ден при моите порти, И чака при сълбовете на вратата ми,
{8:35} Защото който ме намери намира живот, И придобива благоволение от Господа;
{8:36} А който ме пропуска онеправдава своята си душа; Всички, които мразят мене, обичат смъртта.
{9:1} Мъдростта съгради дома си, Издяла седемте си стълба,
{9:2} Закла животните си, смеси виното си И сложи трапезата си,
{9:3} Изпрати слугите си, Вика по високите места на града:
{9:4} Който е прост, нека се отбие тук. И на безумните казва:
{9:5} Елате, яжте от хляба ми, И пийте от виното, което смесих,
{9:6} Оставете глупостта и живейте, И ходете по пътя на разума,
{9:7} Който поправя присмивателя навлича на себе си срам; И който изобличава нечестивия лепва на себе си петно.
{9:8} Не изобличавай присмивателя, да не би да те намрази. Изобличавай мъдрия и той ще те обикне.
{9:9} Давай наставление на мъдрия и той ще стане по-мъдър; Учи праведния и ще стане по-учен.
{9:10} Страх от Господа е начало на мъдростта; И познаването на Светия е разум.
{9:11} Защото чрез мене ще се умножават дните ти. И ще ти се притурят години на живот.
{9:12} Ако станеш мъдър, ще бъдеш мъдър за себе си; И ако се присмееш, ти сам ще понасяш.
{9:13} Безумната жена е бъбрица, Проста е и не знае нищо.
{9:14} Седи при вратата на къщата си, На стол по високите места на града,
{9:15} И кани ония, които минават, Които вървят право в пътя си, като им казва:
{9:16} Който е прост, нека се отбие тук; А колкото за безумния, нему казва:
{9:17} Крадените води са сладки, И хляб, който се яде скришом, е вкусен,
{9:18} Но той не знае, че мъртвите* са там, И че гостите й са в дълбочината на ада.
{10:1} Притчи Соломонови. Мъдър син радва баща си. А безумен син е тъга за майка си.
{10:2} Съкровища придобити с неправда не ползуват; А правдата избавя от смърт.
{10:3} Господ не ще остави да гладува душата на праведния; Не отхвърля злобното желание на нечестивите.
{10:4} Ленивата ръка докарва сиромашия, А трудолюбивата ръка обогатява.
{10:5} Който събира лятно време, той е разумен син, А който спи в жетва, той е син, който докарва срам.
{10:6} Благословения почиват на главата на праведния; Но устата на нечестивите покриват насилство.
{10:7} Паметта на праведния е благословена, А името на нечестивите ще изгние.
{10:8} Мъдрият по сърце приема заповеди; А безумен бъбрица пада.
{10:9} Който ходи непорочно, ходи безопасно, А който изкривява пътищата си ще се познае.
{10:10} Който намигва с око докарва скръб, А безумен бъбрица пада.
{10:11} Устата на праведния са извор на живот, А устата на нечестивите покриват насилие.
{10:12} Омразата повдига раздори, А любовта покрива всички погрешки.
{10:13} В устните на разумния се намира мъдрост, А тоягата е за гърба на безумния.
{10:14} Мъдрите запазват знанието, А устата на безумния близка погибел.
{10:15} Имотът на богатия е неговият укрепен град, А съсипия за бедните е тяхната сиромашия.
{10:16} Заплатата на праведния е живот. А благоуспяването на нечестивия е за грях.
{10:17} Който внимава на изобличението е по пътя към живот. А който пренебрегва мъмренето, заблуждава се.
{10:18} Който скришно мрази има лъжливи устни; И който възгласява клевета е безумен.
{10:19} В многото говорене грехът е неизбежен; Но който въздържа устните си е разумен.
{10:20} Езикът на праведния е избрано сребро; Сърцето на нечестивите малко струва.
{10:21} Устните на праведния хранят мнозина; А безумните умират от нямане на разум.
{10:22} Благословението Господно обогатява; И трудът на човека не ще притури нищо.
{10:23} Злотворството е като забавление за безумния. Така и мъдростта на разумния човек.
{10:24} Това, от, което се страхува нечестивият, ще го постигне; А желанието на праведните ще се изпълни.
{10:25} Както отминава вихрушката, така и нечестивият изчезва; А праведният има вечна основа.
{10:26} Както е оцетът за зъбите и димът за очите, Така е ленивият за ония, които го пращат.
{10:27} Страхът от Господа придава дни, А годините на нечестивите се съкратяват.
{10:28} Надеждата на праведните е радост, А очакването на нечестивите е напразно*.
{10:29} Пътят Господен е крепост за непорочния И съсипване за ония, които вършат беззаконие.
{10:30} Праведният никога няма да се поклати, А нечестивите няма да населят земята,
{10:31} Из устата на праведния блика мъдрост, А лъжливият език ще се отреже.
{10:32} Устните на праведния знаят приятното за слушане; А устата на нечестивите говорят извратеното.
{11:1} Неточни везни са мерзост Господу; А точни грамове са угодни Нему.
{11:2} Дойде ли гордост, дохожда и срам. А мъдростта е със смирените.
{11:3} Незлобието на справедливите ще ги ръководи, А извратеността на коварните ще ги погуби.
{11:4} В ден на гняв богатството не ползува, А правдата избавя от смърт.
{11:5} Правдата на непорочния ще оправя пътя му, А нечестивият ще падне чрез своето нечестие.
{11:6} Правдата на справедливите ще ги избави, А коварните ще се хванат в злобата си.
{11:7} Като умира нечестивият, ожиданото от него загива; Така загива надеждата на насилниците.
{11:8} Праведният се отървава от беда, А вместо него изпада в нея нечестивият.
{11:9} Безбожният погубва ближния си с устата си. Но чрез знанието на праведните ще се избави.
{11:10} Когато благоденствуват праведните, градът се весели; И когато погиват нечестивите става тържество.
{11:11} Чрез благословението върху праведните градът се въздига, А чрез устата на нечестивите се съсипва.
{11:12} Който презира ближния си е скудоумен; А благоразумният човек мълчи.
{11:13} Одумникът обхожда и открива тайните, А верният духом потайва работата.
{11:14} Дето няма мъдро ръководене народът пропада, А в многото съветници има безопасност.
{11:15} Който поръчителствува за чужд човек, зле ще пострада, А който мрази поръчителството е в безопасност.
{11:16} Благодатната жена придобива чест; И насилниците придобиват богатство.
{11:17} Милостивият човек струва добро на себе си, А жестокият смущава своето тяло.
{11:18} Нечестивият придобива измамлива печалба, А който сее правда има сигурна награда.
{11:19} Който е утвърден в правдата, ще стане живот, А който се стреми към злото съдействува за своята смърт.
{11:20} Развратените в сърце са мерзост Господу, А непорочните в пътя си са угодни Нему,
{11:21} Даже ръка с ръка да се съедини пак * нечестивият няма да остане ненаказан., А потомството на праведните ще се избави.
{11:22} Както е златна халка на носа на свиня, Така е красивата, но безразсъдна жена.
{11:23} Желаното от праведните е само добро, А ожиданото от нечестивите е надменност.
{11:24} Един разпръсва щедро, но пак има повече изобилие, А друг се скъпи без мяра, но пак стига до немотия,
{11:25} Благотворната душа ще бъде наситена; И който пои, сам ще бъде напоен.
{11:26} Който задържа жито ще бъде прокълнат от народа, А който продава, благословение ще почива на главата му.
{11:27} Който усърдно търси доброто, търси и благоволение, А който търси злото, то ще дойде и върху него.
{11:28} Който уповава на богатството си, ще падне, А праведните ще цъфтят като зелен лист.
{11:29} Който смущава своя си дом ще наследи вятър; И безумният ще стане слуга на мъдрия по сърце.
{11:30} Плодът на праведния е дърво на живот; И който е мъдър придобива души.
{11:31} Ето, и на праведния се въздава на земята, - Колко повече на нечестивия и на грешния!
{12:1} Който обича поправление, обича знание, Но който мрази изобличения е невеж.
{12:2} Добрият човек намира благоволение пред Господа; А зломилсеника Той осъди.
{12:3} Човек няма да се утвърди чрез беззаконие, А коренът на праведните не ще се поклати.
{12:4} Добродетелната жена е венец на мъжа си; А оная, който докарва срам, е като гнилота в костите му.
{12:5} Мислите на праведните са справедливи, А намеренията на нечестивите са коварство.
{12:6} Думите на нечестивите са засада за кръвопролитие; А устата на праведните ще ги избавят.
{12:7} Нечестивите се съсипват и няма ги, А домът на праведните ще стои.
{12:8} Човек бива похвален според разума си, А опакият в сърце ще бъде поругаван.
{12:9} По-щастлив е скромният, който слугува на себе си, От този, който се надига и няма хляб.
{12:10} Праведният се грижи за живота на добитъка си, А благостите на нечестивите са немилостиви.
{12:11} Който обработва земята си ще се насити с хляб, А който следва суетни неща е без разум.
{12:12} Нечестивият търси такава корист, каквато вземат злите, А коренът на праведния дава плод.
{12:13} В престъплението на устните се намира опасна примка, А праведният ще се отърве от затруднение.
{12:14} От плода на устните си човек се насища с добрини; И според делата на ръцете на човека му се въздава.
{12:15} Пътят на безумния е прав в неговите очи, А който е мъдър, той слуша съвети.
{12:16} Безумният показва явно отегчението си, А благоразумният скрива оскърблението.
{12:17} Който диша истина възвестява правдата, А лъжесвидетелят - измамата.
{12:18} Намират се такива, чието несмислено говорене пронизва като нож, А езикът на мъдрите докарва здраве,
{12:19} Устните, които говорят истината, ще се утвърдят за винаги, А лъжливият език ще трае за минута.
{12:20} Измама има в сърцето на ония, които планират зло; А радост имат тия, които съветват за мир.
{12:21} Никаква пакост няма да се случи на праведния, А нечестивите ще се изпълнят с злощастие.
{12:22} Лъжливите устни са мерзост Господу, А ония, които постъпват вярно, са приятни Нему.
{12:23} Благоразумният човек покрива знанието си. А сърцето на безумните наказва глупостта си.
{12:24} Ръката на трудолюбивите ще властвува, А ленивите ще бъдат подчинени.
{12:25} Теготата смирява човешкото сърце, А благата дума го развеселява.
{12:26} Праведният води ближния си, А пътят на нечестивите въвежда самите тях в заблуждение.
{12:27} Ленивият не пече лова си; Но скъпоценностите на човеците са на трудолюбивия.
{12:28} В пътя на правдата има живот, И в пътеката й няма смърт.
{13:1} Мъдрият син слуша бащината си поука, А присмивателят не внимава на изобличение.
{13:2} От плодовете на устата си човек ще се храни с добрини, А душата на коварните ще яде насилство.
{13:3} Който пази устата си, опазва душата си, А който отваря широко устните си ще погине.
{13:4} Душата на ленивия желае и няма, А душата на трудолюбивите ще се насити.
{13:5} Праведният мрази лъжата, А нечестивият постъпва подло и срамно.
{13:6} Правдата пази ходещия непорочно, А нечестието съсипва грешния.
{13:7} Един се преструва на богат, а няма нищо; Друг се преструва на сиромах, но има много имот.
{13:8} Богатството на човека служи за откуп на живота му; А сиромахът не внимава на заплашвания.
{13:9} Виделото на праведните е весело, А светилникът на нечестивите ще изгасне.
{13:10} От гордостта произхожда само препиране, А мъдростта е с ония, които приемат съвети.
{13:11} Богатството придобито чрез измама ще намалее, А който събира с ръката си ще го умножи.
{13:12} Отлагано ожидане изнемощява сърцето, А постигнатото желание е дърво на живот.
{13:13} Който презира словото, сам на себе си вреди, А който почита заповедта има отплата.
{13:14} Поуката на мъдрия е извор на живот. За да отбягва човек примките на смъртта.
{13:15} Здравият разум дава благодат, А пътят на коварните е неравен.
{13:16} Всеки благоразумен човек работи със знание, А безумният разсява глупост,
{13:17} Лошият пратеник изпада в зло, А верният посланик дава здраве.
{13:18} Сиромашия и срам ще постигнат този, който отхвърля поука, А който внимава на изобличение ще бъде почитан.
{13:19} Изпълнено желание услажда душата, А на безумните е омразно да се отклоняват от злото.
{13:20} Ходи с мъдрите, и ще станеш мъдър, А другарят на безумните ще пострада зле.
{13:21} Злото преследва грешните, А на праведните ще се въздаде добро.
{13:22} Добрият оставя наследство на внуците си, А богатството на грешния се запазва за праведния,
{13:23} Земеделието на сиромасите доставя много храна, Но някои погиват от липса на разсъдък.
{13:24} Който щади тоягата си, мрази сина си, А който го обича наказва го на време.
{13:25} Праведният яде до насищане на душата си, А коремът на нечестивите не ще се задоволи.
{14:1} Всяка мъдра жена съгражда дома си, А безумната го събаря със собствените си ръце.
{14:2} Който ходи в правотата си, бои се от Господа: Но опакият в пътищата си Го презира.
{14:3} В устата на безумния има пръчка за гордостта му, А устните на мъдрите ще ги пазят.
{14:4} Дето няма волове, яслите са чисти, Но в силата на воловете е голямото изобилие.
{14:5} Верният свидетел няма да лъже, А лъжливият свидетел издиша лъжи.
{14:6} Присмивателят търси мъдрост и нея намира, А за разумният учението е лесно.
{14:7} Отмини безумния човек Щом си узнал, че той няма разумни устни.
{14:8} Мъдростта на благоразумния е да обмисля пътя си, А глупостта на безумните е да заблуждават.
{14:9} Приносът за грях се присмива на безумните, А между праведните има Божие благоволение.
{14:10} Сърцето познава своята си горест И чужд не участвува в неговата радост.
{14:11} Къщата на нечестивите ще се събори, Но шатърът на праведните ще благоденствува.
{14:12} Има път, който се вижда прав на човека, Но краят му е пътища към смърт.
{14:13} Даже и всред смеха сърцето си има болката, И краят на веселието е тегота.
{14:14} Развратният по сърце ще се насити от своите пътища, А добрият човек ще се насити от себе си.
{14:15} Простият вярва всяка дума, А благоразумният внимава добре в стъпките си.
{14:16} Мъдрият се бои и се отклонява от злото, А безумният самонадеяно се хвърля напред.
{14:17} Ядовитият човек постъпва несмислено, И зломисленикът е мразен.
{14:18} Безумниите наследяват глупост, А благоразумните се увенчават със знание.
{14:19} Злите се кланят пред добрите, И нечестивите при портите на праведния,
{14:20} Сиромахът е мразен даже от ближния си, А на богатия приятелите са много.
{14:21} Който презира ближния си, съгрешава, А който показва милост към сиромасите е блажен.
{14:22} Не заблуждават ли се ония, които измислят зло? Но милост и верност ще се покажат към тия, които измислят добро
{14:23} От всеки труд има полза, А от бъбренето с устните само оскъдност.
{14:24} Богатството на мъдрите е венец за тях, А глупостта на безумните е всякога глупост.
{14:25} Верният свидетел избавя души, А който издиша лъжи е цял измама.
{14:26} В страха от Господа има силна увереност, И Неговите чада ще имат прибежище.
{14:27} Страхът от Господа е извор на живот, За да се отдалечава човек от примките на смъртта,
{14:28} Когато людете са многочислени, слава е за царя, А когато людете са малочислени, съсипване е за княза.
{14:29} Който не се гневи скоро, показва голямо благоразумие, А който лесно се гневи проявява безумие.
{14:30} Тихо сърце е живот на тялото, А разяреността е гнилост на костите.
{14:31} Който угнетява бедния нанася укор на Създателя му, А който е милостив към сиромаха показва почит Нему.
{14:32} Нечестивият е смазан във време на бедствитето си, А праведният и в смъртта си име упование.
{14:33} В сърцето на разумния мъдростта почива, А между безумните тя се явява.
{14:34} Правдата възвишава народ, А грехът е позор за племената.
{14:35} Благоволението на царя е към разумния слуга, А яростта му против онзи, който докарва срам.
{15:1} Мек отговор отклонява ярост, А оскърбителната дума възбужда гняв.
{15:2} Езикът на мъдрите изказва знание, А устата на безумните изригват глупост.
{15:3} Очите Господни са на всяко място И наблюдава злите и добрите.
{15:4} Благият език е дърво на живот, А извратеността в него съкрушава духа.
{15:5} Безумният презира поуката на баща си, Но който внимава в изобличението, е благоразумен.
{15:6} В дома на праведния има голямо изобилие, А в доходите на нечестивия има загриженост.
{15:7} Устните на мъдрите разсяват знание, А сърцето на безумните не прави така.
{15:8} Жертвата на нечестивите е мерзост Господу, А молитвата на праведните е приятна Нему.
{15:9} Пътят на нечестивия е мерзост Господу, Но Той обича този, който следва правдата.
{15:10} Има тежко наказание за ония, които се отбиват от пътя; И който мрази изобличение ще умре.
{15:11} Адът и погибелта са открити пред Господа, - Колко повече сърцата на човешките чада!
{15:12} Присмивателят не обича изобличителя си, Нито ще отива при мъдрите.
{15:13} Весело сърце прави засмяно лице, А от скръбта на сърцето духът се съкрушава.
{15:14} Сърцето на разумния търси знание А устата на безумните се хранят с глупост.
{15:15} За наскърбения всичките дни са зли А оня, който е с весело сърце, има всегдашно пируване.
{15:16} По-добро е малкото със страх от Господа, Нежели много съкровища с безпокойствие.
{15:17} По-добра е гощавката от зеле с любов, Нежели хранено говедо с омраза.
{15:18} Яростният човек подига препирни, А който скоро не се гневи усмирява крамоли.
{15:19} Пътят на ленивия е като трънен плет, А пътят на праведните е като друм.
{15:20} Мъдър син радва баща си, А безумен човек презира майка си.
{15:21} На безумния глупостта е радост, А разумен човек ходи по прав път.
{15:22} Дето няма съвещание намеренията се осуетяват, А в множеството на съветниците те се утвърждават.
{15:23} От отговора на устата си човек изпитва радост, И дума на време казана, колко е добра!
{15:24} За разумния пътят на живота върви нагоре, За да се отклони от ада долу.
{15:25} Господ съсипва дома на горделивите, А утвърдява предела на вдовицата.
{15:26} Лошите замисли са мерзост Господу! А чистите думи Му са угодни.
{15:27} Користолюбивият смущава своя си дом, А който мрази даровете ще живее.
{15:28} Сърцето на праведния обмисля що да отговаря, А устата на нечестивите изригват зло.
{15:29} Господ е далеч от нечестивите, А слуша молитвата на праведните.
{15:30} Светъл поглед весели сърцето, И добри вести угояват костите.
{15:31} Ухо, което слуша животворното изобличение, Ще пребивава между мъдрите.
{15:32} Който отхвърля поуката презира своята си душа, А който слуша изобличението придобива разум.
{15:33} Страхът от Господа е възпитание в мъдрост, И смирението предшествува славата.
{16:1} Плановете на сърцето принадлежат на човека, Но отговорът на езика е от Господа.
{16:2} Всичките пътища на човека са чисти в собствените му очи, Но Господ претегля духовете.
{16:3} Възлагай делата си на Господа. И ще се утвърдят твоите намерения.
{16:4} Господ е направил всяко нещо за Себе Си, Дори и нечестивия за деня на злото.
{16:5} Мерзост е Господу всеки, който е с горделиво сърце, Даже ръка с ръка да се съедини, пак той няма да остане ненаказан.
{16:6} С милост и вярност се отплаща за беззаконието, И чрез страх от Господа хората се отклоняват от злото.
{16:7} Когато са угодни на Господа пътищата на човека, Той примирява с него и неприятелите му.
{16:8} По-добре малко с правда, Нежели големи доходи с неправда,
{16:9} Сърцето на човека начертава пътя му, Но Господ оправя стъпките му.
{16:10} Присъдата в устните на царя е боговдъхновена; Устата му няма да погрешат в съда.
{16:11} Вярната теглилка и везни са от Господа, Всичките грамове в торбата са Негово дело.
{16:12} Да се върши беззаконие е мерзост на царете, Защото престолът се утвърждава с правда.
{16:13} Праведните устни са благоприятни на царете, И те обичат онзи, който говори право.
{16:14} Яростта на царя е вестителка на смърт, Но мъдрият човек я укротява.
{16:15} В светенето пред лицето на царя има живот, И неговото благоволение е като облак с пролетен дъжд.
{16:16} Колко по-желателно е придобиването на мъдрост, нежели на злато! И придобиването на разум е за предпочитане, нежели на сребро.
{16:17} Да се отклонява от зло е друм за праведните; Който пази пътя си, опазва душата си.
{16:18} Гордостта предшествува погибелта, И високоумието - падането.
{16:19} По-добре да е някой със смирен дух между кротките, Нежели да дели користи с горделивите.
{16:20} Който внимава на словото ще намери добро. И който уповава на Господа е блажен.
{16:21} Който е с мъдро сърце ще се нарече благоразумен, И сладостта на устните умножава знание.
{16:22} Разумът е извор на живот за притежателя му, А глупостта на безумните е наказанието им.
{16:23} Сърцето на мъдрия вразумява устата му И притуря знание на устните му.
{16:24} Благите думи са медена пита, Сладост на душата и здраве на костите.
{16:25} Има път, който се вижда прав на човека. Но краят му е пътища към смърт,
{16:26} Охотата на работника работи за него, Защото устата му го принуждават.
{16:27} Лошият човек копае зло, И в устните му има сякаш пламнал огън.
{16:28} Опак човек сее раздори, И шепотникът разделя най-близки приятели.
{16:29} Насилникът измамя ближния си, И го води в недобър път;
{16:30} Склопя очите си, за да измисля извратени неща. И прехапва устните си, за да постигне зло.
{16:31} Белите коси са венец на слава, Когато се намират по пътя на правдата.
{16:32} Който скоро не се гневи е по-добър от храбрия, И който владее духа си - от завоевател на град.
{16:33} Жребието се хвърля в скута, Но решението чрез него е от Господа.
{17:1} По-добре сух залък и мир с него, Нежели къща пълна с пирования и разпра с тях.
{17:2} Благоразумен слуга ще владее над син, който докарва срам, И ще вземе дял от наследствотото между братята.
{17:3} Горнилото е за среброто и пещта за златото, А Господ изпитва сърцата.
{17:4} Злосторникът слуша беззаконните устни, И лъжецът дава ухо на лошия език.
{17:5} Който се присмива на сиромаха, нанася позор на Създателя му, И който се радва на бедствия, няма да остане ненаказан.
{17:6} Чада на чада са венец на старците, И бащите са слава на чадата им.
{17:7} Хубава реч не подхожда на безумния, - Много по-малко лъжливи устни на началника.
{17:8} Подаръкът е като скъпоценен камък в очите на притежателя му; дето и да бъде обърнат той се показва изящен*.
{17:9} Който покрива престъпление търси любов, А който многодумствува за работата разделя най-близки приятели.
{17:10} Изобличението прави повече впечатление на благоразумния, Нежели сто бича на безумния.
{17:11} Злият човек търси само бунтове, Затова жесток пратеник е изпратен против него.
{17:12} По-добре да срещне някого мечка лишена от малките си, Отколкото безумен човек в буйството му.
{17:13} Който въздава зло за добро, Злото не ще се отдалечи от дома му.
{17:14} Започването на разпрата е като, кога някой отваря път на вода, Затова остави препирнята преди да има каране.
{17:15} Който оправдава нечестивия и който осъжда праведния. И двамата са мерзост за Господа.
{17:16} Що ползват парите в ръката на безумния, за да купи мъдрост, Като няма ум?
{17:17} Приятел обича всякога И е роден, като брат за във време на нужда.
{17:18} Човек без разум дава ръка И става поръчител на ближния си.
{17:19} Който обича препирни обича престъпления, И който построи високо вратата си, търси пагуба.
{17:20} Който има опако сърце не намира добро, И който има извратен език изпада в нечестие.
{17:21} Който ражда безумно чадо ще има скръб, И бащата на глупавия няма радост.
{17:22} Веселото сърце е благотворно лекарство, А унилият дух изсушава костите.
{17:23} Нечестивият приема подарък изпод пазуха, За да изкриви пътищата на правосъдието.
{17:24} Мъдростта е пред лицето на разумния, А очите на безумния са към краищата на земята.
{17:25} Безумен син е тъга на баща си И горест на тая която го е родила.
{17:26} Не е добре да се глобява праведния, Нито да се бие благородния, за справедливостта им.
{17:27} Който щади думите си е умен, И търпеливият човек е благоразумен.
{17:28} Даже и безумният, когато мълчи, се счита за мъдър, И когато затваря устата си се счита за разумен.
{18:1} Който се отлъчва от другите, търси само своето желание, И се противи на всеки здрав разум.
{18:2} Безумният не се наслаждава от благоразумието, Но само от изявяване сърцето си.
{18:3} С идването на нечестивия идва и презрение, И с подлостта идва и позор.
{18:4} Думите из устата на човека са като дълбоки води, И изворът на мъдростта е като поток.
{18:5} Не е добре да се приема нечестивия, Или да се изкривява съда на праведния.
{18:6} Устните на безумния причиняват препирни, И устата му предизвикват плесници.
{18:7} Устата на безумния са погибел за него, И устните му са примка за душата му.
{18:8} Думите на шепотника са като сладки залъци, И слизат вътре в корема.
{18:9} Немарливият в работата си Е брат на разсипника.
{18:10} Името Господно е яка кула; Праведният прибягва в нея, и е поставен на високо.
{18:11} Имотът на богатия е укрепен град за него, И той е висока стена във въображението му.
{18:12} Преди загиването сърцето на човека се превъзнася, И преди прославянето то се смирява.
{18:13} Да отговаря някой преди да чуе, Е безумие и позор за него.
{18:14} Духът на човека ще го подпира в немощта му; Кой може да подигне унилия дух?
{18:15} Сърцето на благоразумния придобива разум, И ухото на мъртвите търси знание.
{18:16} Подаръкът, който дава човек, отваря място за него, И го привежда пред големците.
{18:17} Който пръв защитава делото си изглежда да е прав, Но съседът му идва и го изпитва.
{18:18} Жребието прекратява разприте, И решава между силите.
{18:19} Брат онеправдан е по-недостъпен от укрепен град, И разногласията им са като лостове на крепост.
{18:20} От плодовете на устата на човека ще се насити коремът му; От произведението на устните си човек ще се насити.
{18:21} Смърт и живот има в силата на езика, И ония, които го обичат, ще ядат плодовете му.
{18:22} Който е намерил съпруга намерил е добро И е получил благоволение от Господа.
{18:23} Сиромахът говори с умолявания, Но богатият отговаря грубо.
{18:24} Човек, който има много приятели намира в това погубването си; Но има приятел, който се държи по-близко и от брат.
{19:1} По-добър е сиромахът, който ходи в непорочността си, Нежели оня, който е с извратени устни а при това безумен.
{19:2} Наистина ожидане без разсъдък не е добро, И който бърза с нозете си, обърква пътя си.
{19:3} Безумието на човека изкривява пътя му, И сърцето му негодува против Господа.
{19:4} Богатството притуря много приятели, А сиромахът бива оставен от приятеля си,
{19:5} Лъжливият свидетел няма да остане ненаказан, И който издиша лъжи няма да избегне.
{19:6} Мнозина търсят благоволението на щедрия*, И всеки е приятел на онзи, който дава подаръци.
{19:7} Всичките братя на сиромаха го мразят, - Колко повече отбягват от него приятелите му! - Той тича след тях с умолителни думи, но тях ги няма.
{19:8} Който придобива ум обича своята си душа; Който пази благоразумие ще намери добро.
{19:9} Лъжлив свидетел няма да остане ненаказан, И който издиша лъжи ще загине.
{19:10} Изнежеността не прилича на безумен, - Много по-малко на слуга да властвува над началници.
{19:11} Благоразумието на човека възпира гнева му, И слава е за него да се не взира в престъпление.
{19:12} Гневът на царя е като реване на лъв, А благоволението му е като роса на тревата.
{19:13} Безумен син е бедствие за баща си, И препирните на жена са непрестанно капене.
{19:14} Къща и богатство се оставят наследство от бащите, Но благоразумна жена е от Господа.
{19:15} Леноста хвърля в дълбок сън, И бездейна душа ще гладува
{19:16} Който пази заповедта пази душата си, А който немари пътищата си ще загине.
{19:17} Който показва милост към сиромаха заема Господу, И Той ще му въздаде за благодеянието му.
{19:18} Наказвай сина си докато има надежда, И не закоравявай сърцето си да го оставиш да загине*.
{19:19} Яростен човек ще понесе наказание, Защото, ако и да го избавиш, трябва пак същото да направиш.
{19:20} Слушай съвет и приемай поука, За да останеш мъдър в сетнините си.
{19:21} Има много помисли в сърцето на човека, Но намерението Господно, то ще устои.
{19:22} Милосърдието на човека е чест нему, И сиромах човек е по-добър от този, който разорява.
{19:23} Страхът от Господа спомага към живот; Който го има ще си ляга наситен и не ще срещне зло.
{19:24} Ленивият затопява ръката си в паницата И не ще нито в устата си да я повърне.
{19:25} Ако биеш присмивателя, простият ще стане внимателен; И ако изобличиш благоразумния, той ще придобие знание.
{19:26} Който опропастява баща си и пропъжда майка си, Той е син, който причинява срам и нанася позор.
{19:27} Престани, сине мой, да слушаш съвети, Които те отклоняват от мъдростта.
{19:28} Лошият свидетел се присмива на правосъдието; И устата на нечестивите поглъщат беззаконие.
{19:29} Присъди се приготвят за присмивателите, И бой за гърба на безумните.
{20:1} Виното е присмивател, и спиртното питие крамолник; И който се увлича по тях е неблагоразумен.
{20:2} Царското заплашване е като реване на лъв; Който го дразни съгрешава против своя си живот.
{20:3} Чест е за човека да страни от препирня; А всеки безумен се кара.
{20:4} Ленивият не иска да оре, поради зимата, Затова, когато търси във време на жътва, не ще има нищо.
{20:5} Намерението в сърцето на човека е като дълбока вода; Но разумен човек ще го извади.
{20:6} Повечето човеци разгласяват всеки своята доброта: Но кой може да намери верен човек?
{20:7} Чадата на праведен човек, който ходи в непорочността си, Са блажени след него.
{20:8} Цар, който седи на съдебен престол, Пресява всяко зло с очите си.
{20:9} Кой може да каже: Очистих сърцето си; Чист съм от греховете си?
{20:10} Различни грамове и различни мерки, И двете са мерзост Господу.
{20:11} Даже и детето се явява чрез постъпките си - Дали делата му са чисти и прави.
{20:12} Слушащото ухо и гледащото око, Господ е направил и двете.
{20:13} Не обичай спането, да не би да обеднееш! Отвори очите си, и ще се наситиш с хляб.
{20:14} Лошо е! лошо е! казва купувачът, Но като си отиде, тогава се хвали.
{20:15} Има злато и изобилие драгоценни камъни, Но устните на знанието са скъпоценнно украшение.
{20:16} Вземи дрехата на този, който поръчителствува за чужд. Да! вземи залог от онзи, който поръчителствува за чужди хора.
{20:17} Хлябът спечелен с лъжа е сладък за човека; Но после устата му ще се напълнят с камъчета.
{20:18} Намеренията се утвърждават чрез съвещание, Затова с мъдър съвет обяви война.
{20:19} Одумникът обхожда и открива тайни, Затова не се събирай с онзи, който отваря широко устните си.
{20:20} Светилникът на този, който злослови баща си или майка си, Ще изгасне в най-мрачната тъмнина.
{20:21} На богатството, което бързо се придобива из начало, Сетнината не ще бъде благословена.
{20:22} Да не речеш: Ще въздам на злото; Почакай Господа и Той ще се избави.
{20:23} Различни грамове са мерзост за Господа, И неверните везни на са добри.
{20:24} Стъпките на човека се оправят от Господа; Как, прочее, би познал човек пътя си?
{20:25} Примка е за човека да казва необмислено: Посвещавам това, И след като се е обрекъл тогава да разпитва.
{20:26} Мъдрият цар пресява нечестивите, И докарва върху тях колелото на вършачката.
{20:27} Духът на човека е светило Господно, Което изпитва всичките най-вътрешни части на тялото.
{20:28} Милост и вярност пазят царя, И той поддържа престола си с милост.
{20:29} Славата на младите е силата им, И украшението на старците са белите им коси.
{20:30} Бой, който наранява, И удари, които стигат до най-вътрешните части на тялото, Очистват злото.
{21:1} Сърцето на царя е в ръката на Господа, като водни бразди; Той на където иска го обръща.
{21:2} Всичките пътища на човека са прави в неговите очи, Но Господ претегля сърцата.
{21:3} Да върши човек правда и правосъдие Е по-угодно за Господа от жертва
{21:4} Надигнато око и горделиво сърце, Които за нечестивите са светилник, е грях.
{21:5} Мислите на трудолюбивите спомагат само да има изобилие, А на всеки припрян само - оскъдност.
{21:6} Придобиването на съкровища с лъжлив език е преходна пара; Които ги търсят, търсят смърт.
{21:7} Грабителството на нечестивите ще ги обрече, Защото отказват да върнат това, което е право.
{21:8} Пътят на развратния човек е твърде крив, А делото на чистия е право.
{21:9} По-добре да живее някой в ъгъл на покрива, Нежели в широка къща със свадлива жена.
{21:10} Душата на нечестивия желае зло, Ближният му не намира благоволение пред очите му.
{21:11} Когато се накаже присмивателя, простият става по-мъдър, И когато се поучава мъдрия, той придобива знание,
{21:12} Справедливият Бог наблюдава дома на нечестивия, Той съсипва нечестивите до унищожение.
{21:13} Който затуля ушите си за вика на сиромаха, - Ще викне и той, но няма да бъде послушан.
{21:14} Тайният подарък укротява ярост, И подаръкът в пазуха укротява силен гняв.
{21:15} Радост е на праведния да върши правосъдие, А измъчване е за ония, които вършат беззаконие.
{21:16} Човек, който се отбие в пътя на разума, Ще стигне в събранието на мъртвите*.
{21:17} Който обича удоволствие осиромашява, Който обича вино и масло не забогатява.
{21:18} Нечестивият ще бъде откуп за праведния, И коварният наместо праведните.
{21:19} По-добре да живее някой в пуста земя, Нежели със свадлива жена и досада.
{21:20} Скъпоценно съкровище и масло се намират в жилището на мъдрия, А безумният човек ги поглъща.
{21:21} Който следва правда и милост, Намира живот, правда и милост,
{21:22} Мъдрият превзема с пристъп града на мощните, И събаря силата, на която те уповават.
{21:23} Който въздържа устата си и езика си Опазва душата си от смущения.
{21:24} Присмивател се нарича оня горделив и надменен човек, Който действува с високоумна гордост.
{21:25} Желанието на ленивия го умъртвява, Защото ръцете му не искат да работят
{21:26} Той се лакоми цял ден, А праведният дава и не му се свиди.
{21:27} Жертвата на нечестивите е мерзост, - Колко повече, когато я принасят за нечестива цел!
{21:28} Лъжливият свидетел ще загине, А човекът, който слуша поука - ще го търсят да говори всякога.
{21:29} Нечестивият човек прави дръзко лицето си, А праведният оправя пътищата си.
{21:30} Няма мъдрост, няма разум, Няма съвещание против Господа.
{21:31} Конят се приготвя за деня на боя, Но избавлението е от Господа. 
{22:1} За предпочитане е добро име, нежели голямо богатство, И благоволение е по-добро от сребро и злато.
{22:2} Богат и сиромах се срещат; Господ е Създателят на всички тях.
{22:3} Благоразумният предвижда злото и се укрива. А неразумните вървят напред - и страдат.
{22:4} Наградата на смирението и на страха от Господа Е богатство, слава и живот.
{22:5} Тръне и примки има по пътя на опакия, Който пази душата си се отдалечава от тях.
{22:6} Възпитавай детето отрано в подходящия за него път, И не ще се отклони от него, дори когато остарее.
{22:7} Богатият властвува над сиромасите, И който взема на заем е слуга на заемодавеца.
{22:8} Който сее беззаконие ще пожъне бедствие, И жезълът на буйството му ще изчезне.
{22:9} Който има щедро око ще бъде благословен Защото дава от хляба си на сиромаха.
{22:10} Изпъди присмивателя и препирнята ще се махне, И свадата и позорът ще престанат.
{22:11} Който обича чистота в сърцето И има благодатни устни, царят ще му бъде приятел.
{22:12} Очите на Господа пазят онзи, който има знание, И той осуетява думите на коварния.
{22:13} Ленивецът казва: Лъв има вън! Ще бъда убит всред улиците!
{22:14} Устата на чужди жени са дълбока яма, И оня, на когото Господ се гневи, ще падне в нея.
{22:15} Безумието е вързано в сърцето на детето, Но тоягата на наказанието ще го изгони от него.
{22:16} Който угнетява сиромаха, за да умножи богатството си, И който дава на богатия, непременно ще изпадне в немотия.
{22:17} Приклони ухото си та чуй думите на мъдрите, И взимай присърце моето знание,
{22:18} Защото е приятно, ако ги пазиш вътре в себе си, И ако бъдат всякога готови върху устните ти.
{22:19} За да бъде упованието ти на Господа, Аз те научих на тях днес - да! тебе.
{22:20} Не писах ли ти хубави неща От съвет и знание.
{22:21} За да те направя да познаеш верността на думите на истината, Та да отговаряш с думи на истината на ония, които те пращат?
{22:22} Не оголвай сиромаха, защото той е беден, Нито притеснявай в портата угнетения,
{22:23} Защото Господ ще защити делото им, И ще оголи живота на ония, които са ги оголили.
{22:24} Не завързвай приятелство с ядовит човек, И не ходи с гневлив човек.
{22:25} Да не би да научиш пътищата му, И да приготвиш примка за душата си.
{22:26} Не бъди от тия, които дават ръка, От тия, които стават поръчители за дългове,
{22:27} Ако нямаш с какво да платиш, Защо да вземат постелката ти изпод тебе?
{22:28} Не премествай старите межди, Които са положили бащите ти.
{22:29} Видял ли си човек трудолюбив в работата си? Той ще стои пред царе, няма да стои пред неизвестни хора.
{23:1} Когато седнеш да ядеш с началник, Прегледай добре какво има пред тебе
{23:2} Иначе ще туриш нож в гърлото си. Ако те обладава охота,
{23:3} Не пожелавай вкусните му ястия, Защото те са примамливи гозби.
{23:4} Не се старай да придобиеш богатство, Остави се от тая си мисъл.
{23:5} Хвърляш ли на него очите си, - то го няма! Защото наистина богатството си прави крила, Както орел ще лети към небето.
{23:6} Не яж хляба на онзи, който има лошо око, Нито пожелавай вкусните му ястия,
{23:7} Защото, каквито са мислите в душата му - такъв е и той. Каза ти: Яж и пий, Но сърцето му не е с тебе.
{23:8} Залъка, който си изял, ще избълваш, И ще изгубиш сладките си думи.
{23:9} Не говори на ушите на безумния, Защото той ще презре разумността на думите ти.
{23:10} Не премествай стари межди, Нито влизай в нивите на сирачетата,
{23:11} Защото Изкупителят им е мощен; Той ще защити делото им против тебе.
{23:12} Предай сърцето си на поука И ушите си към думи на знание.
{23:13} Да не ти се свиди да наказваш детето, Защото, ако и да го биеш с пръчка, то няма да умре.
{23:14} Ти, като го биеш с пръчката, Ще избавиш душата му от ада.
{23:15} Сине мой, ако бъде сърцето ти мъдро, То и на моето сърце ще е драго.
{23:16} Да! сърцето* ми ще се радва, Когато устните ти изговарят правото
{23:17} Сърцето ти да не завижда на грешните, Но да пребъдва в страх от Господа цял ден,
{23:18} Защото наистина има бъдеще, И надеждата ти няма да се отсече.
{23:19} Ти, сине мой, слушай и бъди мъдър, И оправяй сърцето си в пътя,
{23:20} Не бъди между винопийци, Между невъздържани месоядци,
{23:21} Защото пияницата и чревоугодникът ще осиромашеят, И дремливостта ще облече човек в дрипи.
{23:22} Слушай баща си, който те е родил, И не презирай майка си, когато остарее.
{23:23} Купувай истината и не я продавай, Тоже и мъдростта, поуката и разума.
{23:24} Бащата на праведния ще се радва много, И който ражда мъдро чадо ще има радост от него.
{23:25} Прочее, нека се веселят твоят баща и твоята майка, И да се възхищава оная, която те е родила.
{23:26} Сине мой, дай сърцето си на мене, И очите ти нека внимават в моите пътища,
{23:27} Защото блудницата е дълбока яма, И чуждата жена е тесен ров.
{23:28} Да! тя причаква като зла плячка, И умножава числото на неверните между човеците.
{23:29} Кому горко? кому скръб? кому каране? Кому оплакване? кому удари без причина? Кому подпухнали очи? -
{23:30} На ония, които се бавят около виното, Които отиват да вкусят подправено вино.
{23:31} Не гледай виното, че е червено, Че показва цвета си в чашата, Че се поглъща гладко,
{23:32} Защото после то хапе като змия, И жили като ехидна.
{23:33} Очите ти ще гледат чужди жени, И сърцето ти ще изригва развратни неща;
{23:34} Даже ще бъдеш като един, който би легнал всред море, Или като един, който би лежал на върха на мачта.
{23:35} Удариха ме ще речеш, и не ме заболя; Биха ме, и не усетих. Кога ще се събудя за да го търся пак?
{24:1} Не завиждай на злите хора, Нито пожелавай да си с тях,
{24:2} Защото сърцето им размишлява насилие, И устните им говорят за пакост
{24:3} С мъдрост се гради къща, И с разум се утвърждава,
{24:4} И чрез знание стаите се напълват С всякакви скъпоценни и приятни богатства.
{24:5} Мъдрият човек е силен, И човек със знание се укрепява в сила,
{24:6} Защото с мъдър съвет ще водиш войната си, И чрез множеството съветници бива избавление.
{24:7} Мъдростта е непостижима за безумния, Той не отваря устата си в портата.
{24:8} Който намисля да прави зло, Ще се нарече пакостен човек;
{24:9} Помислянето на такова безумие е грях, И присмивателят е мерзост на човеците.
{24:10} Ако покажеш малодушие в усилно време, Силата ти е малка.
{24:11} Избавяй ония, които се влачат на смърт, И гледай да задържиш ония, които политат към клане.
{24:12} Ако речеш: Ето, ние не знаехме това! То Оня, Който претегля сърцата, не разбира ли? Оня, Който пази душата ти, на знае ли, И не ще ли въздаде на всеки според делата му?
{24:13} Сине мой, яж мед, защото е добър, И медена пита, защото е сладка на вкуса ти.
{24:14} И ще знаеш, че такава е мъдростта за душата ти, Ако си я намерил; и има бъдеще, И надеждата ти няма да се отсече.
{24:15} Не поставяй засада, о нечестиви човече, против жилището на праведния, Не разваляй мястото му за почивка.
{24:16} Защото праведният ако седем пъти пада, пак става, Докато нечестивите се препъват в злото.
{24:17} Не се радвай когато падне неприятелят ти, И да се не весели сърцето ти, когато се подхлъзне той.
{24:18} Да не би да съгледа Господ, и това да Му се види зло, И Той да оттегли гнева Си от него.
{24:19} Не се раздразвай, поради злодейците, Нито завиждай на нечестивите,
{24:20} Защото злите не ще имат бъдеще; Светилникът на нечестивите ще изгасне.
{24:21} Сине мой, бой се от Господа и от царя, И не се сношавай с непостоянните,
{24:22} Защото бедствие ще се издигне против тях внезапно, И кой знае какво наказание ще им се наложи и от двамата?
{24:23} И тия са изречения на мъдрите: - Лицеприятие в съд не е добро.
{24:24} Който казва на нечестивия: Праведен си, Него народи ще кълнат, него племена ще мразят;
{24:25} Но който го изобличават, към тях ще се показва благоволение, И върху тях ще дойде добро благословение.
{24:26} Който дава прав отговор, Той целува в устни.
{24:27} Нареди си работата навън, И приготви си я на нивата, И после съгради къщата си.
{24:28} Не бивай свидетел против ближния си без причина, Нито мами с устните си.
{24:29} Не казвай: Както ми направи той, така ще му направя и аз, Ще въздам на човека според делата му.
{24:30} Минах край нивата на ленивия И край лозето на нехайния човек,
{24:31} И всичко бе обрасло с тръни, Коприва беше покрила повърхността му, И каменната му ограда беше съборена
{24:32} Тогава, като прегледах, размислих в сърцето си, Видях и взех поука.
{24:33} Още малко спане, малко дрямка, Малко сгъване на ръце за сън, -
{24:34} И сиромашията ще дойде върху тебе, като крадец И немотията - като въоръжен мъж,
{25:1} И тия са Соломонови притчи, които събраха човеците на Юдовия цар Езекия.
{25:2} Слава за Бога е да скрива всяко нещо, А слава е на царете да издирват работите.
{25:3} Височината на небето и дълбочината на земята И сърцата на царете са неизследими.
{25:4} Отмахни нечистото от среброто, И ще излезе съд за златаря.
{25:5} Отмахни нечестивите от царя, И престолът му ще се утвъди в правда.
{25:6} Не се надигай пред царя, И не стой на мястото на големците,
{25:7} Защото по-добре е да ти кажат: Мини тук по-горе, Нежели да те турят по-долу в присъствието на началника, когото са видели очите ти.
{25:8} Не бързай да излезеш, за да се караш. Да не би най-сетне да не знаеш що да правиш; Когато те засрами противникът* ти.
{25:9} Разисквай делото си с противника* си сам. Но не откривай чужди тайни,
{25:10} Да не би да те укори оня, който те слуша, И твоето безчестие да остане незаличимо.
{25:11} Дума казана на място е Като златни ябълки в сребърни съдове.
{25:12} Както е обица и украшение от чисто злато за човек, Така е мъдрият изобличител за внимателното ухо.
{25:13} Както е снежната прохлада в жетвено време, Така е верният посланик на тия, които го изпращат, Защото освежава душата на господаря си.
{25:14} Който лъжливо се хвали за подаръци що дава, Прилича на облаци и вятър без дъжд.
{25:15} Чрез въздържаност се склонява управител, И мек език троши кости.
{25:16} Намерил ли си мед? Яж само колкото ти е нужно, Да не би да се преситиш от него и да го повърнеш.
{25:17} Рядко туряй ногата си в къщата на съседа си, Да не би да му досадиш и той да те намрази.
{25:18} Човек, който лъжесвидетелствува против ближния си, Е като чук, нож и остра стрела.
{25:19} Доверие към неверен човек, в усилно време, Е като счупен зъб и изкълчена нога.
{25:20} Както един, който съблича дрехата си в студено време, И както оцет на сода, Така и оня, който пее песни на оскърбено сърце.
{25:21} Ако е гладен ненавистникът ти, дай му хляб да яде, И ако е жаден, напой го с вода,
{25:22} Защото така ще натрупаш жар на главата му И Господ ще те възнагради.
{25:23} Както северният вятър произвежда дъжд, Така и тайно одумващият език - разгневено лице.
{25:24} По-добре е да живее някой в ъгъл на покрива, Нежели в широка къща със свадлива жена.
{25:25} Както е студената вода за жадна душа, Така е добра вест от далечна земя.
{25:26} Праведният, който отстъпва пред нечестивия, Е като мътен извор и развален източник.
{25:27} Не е добре да яде някой много мед. Така също не е славно да търсят хората своята си слава.
{25:28} Който не владее духа си Е като съборен град без стени.
{26:1} Както сняг лятно време, И както дъжда в жетва, Така и чест не прилича на безумния.
{26:2} Както врабче в скитането си, както ластовица в летенето си, Така и проклетия не постига без причина.
{26:3} Бич за коня, юзда за осела И тояга за гърба на безумните.
{26:4} Не отговаряй на безумния според безумието му, Да не би да станеш и ти подобен нему.
{26:5} Отговаряй на безумния според безумието му, Да не би да се има мъдър в своите си очи.
{26:6} Който праща известие чрез безумния Отсича своите си нозе и докарва* на себе си вреда.
{26:7} Както безполезни висят краката на куция, Така е притча в устата на безумния.
{26:8} Както оня, който хвърли възел със скъпоценни камъни в грамада, Така е тоя, който отдава чест на безумния.
{26:9} Като трън, който боде ръката на пияницата, Така е притча в устата на безумните.
{26:10} Както стрелец, който безогледно наранява всички, Така е оня, който условя безумен, или оня, който условя скитници.
{26:11} Както кучето се връща в бълвоча си, Така безумният повтаря своята глупост.
{26:12} Видял ли си човек който има себе си за мъдър? Повече надежда има за безумния, нежели за него.
{26:13} Ленивият казва: Лъв има на пътя! Лъв има по улиците!
{26:14} Както вратата се завърта на резетата си, Така и ленивият на постелката си.
{26:15} Ленивият потопява ръката си в паницата, А го мързи да я върне в устата си.
{26:16} Ленивият има себе си за по-мъдър От седмина души, които могат да дадат умен отговор.
{26:17} Минувачът, който се дразни с чужда разпра, Е като оня, който хваща куче за ушите.
{26:18} Както лудият, който хвърля главни, стрели и смърт.
{26:19} Така е човекът, който измамя ближния си, И казва: Не сторих ли това на шега?
{26:20} Дето няма дърва огънят изгасва; И дето няма шепотник раздорът престава.
{26:21} Както са въглищата за жарта и дърва за огъня, Така е и крамолникът, за да разпаля препирня.
{26:22} Думите на шепотника са като сладки залъци И влизат вътре в корема.
{26:23} Усърдните устни с нечестиво сърце Са като сребърна глеч намазана на пръстен съд.
{26:24} Ненавистникът лицемерствува с устните си, Но крои коварство в сърцето си;
{26:25} Когато говори сладко не го вярвай, Защото има седем мерзости в сърцето му;
{26:26} Макар омразата му да се покрива с измама, Нечестието му ще се издаде всред събранието.
{26:27} Който копае ров ще падне в него, И който търкаля камък, върху него ще се обърне.
{26:28} Лъжливият език мрази наранените от него, И ласкателните уста докарват съсипня.
{27:1} Недей се хвали с утрешния ден, Защото не знаеш какво ще роди денят.
{27:2} Нека те хвали друг, а не твоите уста, - Чужд, а не твоите устни.
{27:3} Камъкът е тежък и пясъкът много тегли; Но досадата на безумния е по-тежка и от двете.
{27:4} Яростта е жестока и гневът е като наводнение, Но кой може да устои пред завистта?
{27:5} Явното изобличение е по-добро От оная любов, която не се проявява.
{27:6} Удари от приятел са искрени, А целувки от неприятел - изобилни.
{27:7} Наситената душа се отвръща и от медена пита, А на гладната душа всичко горчиво е сладко.
{27:8} Както птица, която е напуснала гнездото си, Така е човек, който е напуснал мястото си.
{27:9} Както благоуханните места и каденията веселят сърцето, Така - и сладостта на сърдечния съвет на приятел.
{27:10} Не оставяй своя приятел нито приятеля на баща си. И не влизай в къщата на брата си, в деня на злощастието си. По-добре близък съсед, отколкото далечен брат.
{27:11} Сине мой, бъди мъдър и радвай сърцето ми, За да имам що да отговарям на онзи, който ме укорява.
{27:12} Благоразумният предвижда злото и се укрива, А неразумните вървят напред - и страдат.
{27:13} Вземи дрехата на този, който поръчителствува за чужд; Да! Вземи залог от онзи, който поръчителствува за чужда жена.
{27:14} Който става рано и благославя ближния си с висок глас, Ще се счете, като че го кълне.
{27:15} Непрестанно капене в дъждовен ден И жена крамолница са еднакви;
{27:16} Който би я обуздал, обуздал би вятъра И би хвърлил дървено масло с десницата си.
{27:17} Желязо остри желязо; Така човек остри лицето си срещу приятеля си.
{27:18} Който пази смоковницата ще яде плода й, И който се грижи за господаря си ще бъде почитан.
{27:19} Както водата отразява лице срещу лице, Така сърцето - човек срещу човека.
{27:20} Адът и погибелта не се насищат; Така и човешките очи не се насищат.
{27:21} Горнилото е за пречистване среброто и пещта за златото. А човекът се изпитва чрез онова, с което се хвали.
{27:22} Ако и с черясло сгрухаш безумния в кутел между грухано жито, Пак безумието му няма да се отдели от него.
{27:23} Внимавай да познаваш състоянието на стадата си, И грижи се за добитъка си;
{27:24} Защото богатството не е вечно, И короната не трае из род в род.
{27:25} Сеното се прибира, зеленината се явява, И планинските билки се събират.
{27:26} Агнетата ти служат за облекло, И козлите за* купуване на нива.
{27:27} Ще има достатъчно козе мляко за храна На теб, на дома ти и за живеене на слугините ти.
{28:1} Нечестивите бягат без да ги гони някой, А праведните се смели като млад лъв.
{28:2} От бунтовете на страната началниците й биват мнозина, Но чрез умни и вещи човеци един неин управител продължава дълго време.
{28:3} Беден човек, който насилва немотните, Е като пороен дъжд, който не оставя храна.
{28:4} Които отстъпват от закона хвалят нечестивите, Но които пазят закона противят се на тях.
{28:5} Злите човеци не разбират правосъдие, Но тия, които търсят Господа разбират всичко.
{28:6} По-добър е сиромахът, който ходи в непорочността си, Нежели оня, който е опак между два пътя, макар и да е богат.
{28:7} Който пази закона е разумен син, А който дружи с чревоугодниците засрамва баща си.
{28:8} Който умножава имота си с лихварство и грабителство Събира го за този, който показва милост към сиромасите.
{28:9} Който отклонява ухото си от слушане закона, На такъв самата му молитва е мерзост.
{28:10} Който заблуждава праведните в лош път, Той сам ще падне в своята яма, А непорочните ще наследят добрини.
{28:11} Богатият човек мисли себе си за мъдър! Но разумният сиромах го изучава.
{28:12} Когато тържествуват първенците има голяма слава, А когато се издигнат нечестивите човек се крие.
{28:13} Който крие престъпленията си няма да успее, А който ги изповяда и оставя ще намери милост.
{28:14} Блажен оня човек, който се бои винаги, А който закоравява сърцето си ще падне в бедствие.
{28:15} Като ревящ лъв и гладна мечка Е нечестив управител над беден народ.
{28:16} О княже, лишен от разум, но велик да насилствуваш, Знай, че който мрази грабителство ще продължи дните си.
{28:17} Човек, който е товарен с кръвта на друг човек, Ще побърза да отиде в ямата; никой да го не спира.
{28:18} Който ходи непорочно, ще се избави, А който ходи опако между два пътя изведнъж ще падне.
{28:19} Който обработва земята си ще се насити с хляб, А който следва суетни неща ще го постигне* сиромашия.
{28:20} Верният човек ще има много благословения; Но който бърза да се обогати не ще остане ненаказан.
{28:21} Не е добре да бъде човек лицеприятен, Защото за един залък хляб такъв човек ще извърши престъпление.
{28:22} Който има лошо око, бърза да се обогати. А не знае, че немотия ще го постигне.
{28:23} Който изобличава човека, той после ще намери по-голямо благоволение, Отколкото оня, който ласкае с езика си.
{28:24} Който краде от баща си или от майка си и казва: Не е грях, Той е другар на разрушителя.
{28:25} Човек с надменна душа подига крамоли, А който уповава на Господа ще затлъстее.
{28:26} Който уповава на своето си сърце е безумен, А който ходи разумно, той ще се избави.
{28:27} Който дава на сиромасите няма да изпадне в немотия, А който покрива очите си от тях ще има много клетви.
{28:28} Когато се възвишат нечестивите, хората се крият, Но когато те загиват, праведните се умножават.
{29:1} Човек, който често е изобличаван, закоравява врата си. Внезапно ще се съкруши и то без поправление.
{29:2} Когато праведните са на власт, людете се радват; Но когато нечестивият началствува, людете въздишат.
{29:3} Който обича мъдростта, радва баща си, Но който дружи с блудници, разпилява имота му.
{29:4} Чрез правосъдие царят утвърждава земята си. А който придобива подаръци я съсипва.
{29:5} Човек, който ласкае ближния си, Простира мрежа пред стъпките му.
{29:6} В беззаконието на лош човек има примка. А праведният пее и се радва.
{29:7} Праведният внимава в съдбата на бедните; Нечестивият няма даже разум, за да я узнае.
{29:8} Присмивателите запалят града, Но мъдрите усмиряват гнева.
{29:9} Ако мъдър човек има спор с безумен, Тоя се разярява, смее се и няма спокойствие.
{29:10} Кръвопийци мъже мразят непорочния, Но праведните се грижат* за живота му.
{29:11} Безумният изригва целия си гняв, А мъдрият го задържа и укротява.
{29:12} Ако слуша управителят лъжливи думи, То всичките му слуги стават нечестиви.
{29:13} Сиромах и притеснител се срещат: Господ просвещава очите на всички тях.
{29:14} Когато цар съди вярно сиромасите, Престолът му ще бъде утвърден за винаги.
{29:15} Тоягата и изобличението дават мъдрост, А пренебрегнатото дете засрамва майка си.
{29:16} Когато нечестивите са на власт, беззаконието се умножава, Но праведните ще видят падането им.
{29:17} Наказвай сина си, и той ще те успокои, Да! ще даде наследство на душата ти.
{29:18} Дето няма пророческо видение людете се разюздават, А който пази закона е блажен.
{29:19} Слугата не се поправя с думи, Защото, при все че разбира, не обръща внимание.
{29:20} Видял ли си човек прибързан в работите си? Има повече надежда за безумния, отколкото за него.
{29:21} Ако глези някой слугата си от детинство, Най-после той ще му стане като син*.
{29:22} Гневлив човек възбужда препирни, И сприхав човек беззаконствува много.
{29:23} Гордостта на човека ще го смири, А смиреният ще придобие чест.
{29:24} Който е съдружник на крадец мрази своята си душа; Той слуша заклеването, а не обажда.
{29:25} Страхът от човека туря примка, А който уповава на Господа ще бъде поставен на високо.
{29:26} Мнозина търсят благословението на управителя, Но съдбата на човека е от Господа.
{29:27} Несправедлив човек е мерзост за праведните; И който ходи в прав път е мерзост за нечестивите.
{30:1} Думите на Якововия син Агур, Маасовия цар, Който той изговори: - Изморих се, о Боже, изморих се, о Боже, Изнурих се;
{30:2} Защото съм по-скотски от кой да бил човек, И нямам човешки разум;
{30:3} Понеже не научих мъдрост, Нито имам знание за Всесветия.
{30:4} Кой е възлязъл на небето и слязъл? Кой е събрал вятър в шепите си? Кой е вързал водите в дрехата си? Кой е утвърдил всичките земни краища? Как е името му, и как е името на сина му? Кажи, ако го знаеш!
{30:5} Всяко слово божие е опитано: Той е щит на тия, които уповават на Него.
{30:6} Не притуряй на Неговите думи, Да не би да те изобличи и се окажеш лъжец.
{30:7} Две неща прося от Тебе: Не ми ги отказвай преди да умра: -
{30:8} Отдалечи от мене измамата и лъжата: Не ми давай ни сиромашия, ни богатство; Храни ме с хляба, който ми се пада;
{30:9} Да не би да се преситя и се отрека от Тебе и да кажа: Кой е Господ? Или да не би да осиромашея та да открадна, И да употребя скверно името на моя Бог.
{30:10} Не одумвай слуга пред господаря му, Да не би да те закълне и ти да се намериш виновен.
{30:11} Има поколение, което кълне баща си, И не благославя майка си.
{30:12} Има поколение, което е чисто пред своите си очи, Обаче не е измито от нечистотата си.
{30:13} Има поколение - колко високо са очите им И колко са надигнати клепачите им!
{30:14} Има поколение, чиито зъби са мечове, и челюстите му зъби ножове, За да изпояжда от земята сиромасите, И немотните сред човеците.
{30:15} Пиявицата има две дъщери, които викат: Дай, дай! Три неща има, които са ненаситни, - Дори четири, които не казват: Стига! -
{30:16} Адът и неплодната утроба, Земята, който не се насища с вода, И огънят, който не казва: Стига;
{30:17} Окото, което се присмива на баща си, И презира покорността към майка си, Гарвани от долината ще го изкълват, И орлови пилци ще го изядат.
{30:18} Три неща има, които са непостижими за мене, - Дори четири, които не разбирам:
{30:19} Следите на орел по въздуха, Следите на змия върху канара, Следите на кораб всред морето, И следите на мъж при девица.
{30:20} Такъв е пътят на жена прелюбодейка - Яде, бърше си устата и казва: Не съм извършила беззаконие.
{30:21} Поради три неща се тресе земята, Да! поради четири тя не може да търпи:
{30:22} Поради слуга, когато стане цар, И безумен, когато се насити с хляб;
{30:23} Поради омразна жена, когато се омъжи И слугиня, която измества господарката си.
{30:24} Четири неща има на земята, които са малки, Но са извънредно мъдри:
{30:25} Мравките, които не са силни люде, Но лете приготвят храната си;
{30:26} Кролиците, които са слаби люде Но поставят жилищата си на канара;
{30:27} Скакалците, които нямат цар, Но излизат всички по дружини;
{30:28} И гущерът, който можеш да хванеш в ръка, Но пак се намира в царските палати.
{30:29} Три неща има, които вървят величаво, Дори четири, които ходят благородно:
{30:30} Лъвът, който е най-силен от животните, И не се връща надире пред никого;
{30:31} Стегнатият през корема кон; козелът; И царят, против когото не може да се въстава.
{30:32} Ако си постъпил безумно, като си се надигнал, Или ако си намислил зло, тури ръка на устата си.
{30:33} Защото както, като се бие мляко, изважда се масло, И като се блъска нос, изважда се кръв, Така и, като се подбужда гняв, изкарва се крамола.
{31:1} Думите на Маасовия цар Лемуил, Които го поучи майка му: -
{31:2} Що, сине мой? и що, сине на утробата ми? И що, сине на моите обреци?
{31:3} Не давай силата си на жените, Нито пътищата си на тези, които погубват царете.
{31:4} Не е за царете, Лемуиле, не е за царете да пият вино, Нито за князете да кажат: Где е спиртното питие?
{31:5} Да не би, като се напият, да забравят закона И да онеправдаят угнетяваните*.
{31:6} Давайте спиртно питие на оня, който загива И вино на огорчения духом.
{31:7} За да пие и да забрави сиромашията си, И да не помни вече окаяността си.
{31:8} Отваряй устата си за безгласния, За делото на всички, които загиват;
{31:9} Отваряй устата си, съди справедливо. И раздавай правосъдие на сиромаха и немотния.
{31:10} Кой може да намери добродетелна жена? Защото тя е много по-ценна от скъпоценни камъни.
{31:11} Сърцето на мъжа й уповава на нея; И не ще му липсва печалба.
{31:12} Тя ще му донася добро, а не зло, През всичките дни на живота си.
{31:13} Търси вълна и лен, И работи с ръцете си това що й е угодно.
{31:14} Тя е като търговските кораби, - Донася храната си от далеч.
{31:15} При това, става докле е още нощ, И дава храна на дома си, И определената работа на слугините си.
{31:16} Разглежда нива, и я купува; От плода на ръцете си сади лозе.
{31:17} Опасва кръста си със сила И уякчава мишците си.
{31:18} Като схваща, че търгуването и е полезно. Светилникът й не угасва през нощта.
{31:19} Туря ръцете си на вретеното, И държи в ръката си хурката.
{31:20} Отваря ръката си на сиромасите, Да! простира ръцете си към немотните.
{31:21} Не се бои от снега за дома си; Защото всичките й домашни са облечени с двойни дрехи.
{31:22} Прави си завивки от дамаска; Облеклото и е висон и морав плат.
{31:23} Мъжът и е познат в портите, Когато седи между местните старейшини.
{31:24} Тя тъче ленено платно и го продава, И доставя пояси на търговците*;
{31:25} Сила и достолепие са облеклото й; И тя гледа весело към бъдещето.
{31:26} Отваря устата си с мъдрост, И законът на езика й е благ.
{31:27} Добре внимава в управлението на дома си, И хляб на леност не яде.
{31:28} Чадата й стават и я ублажават; И мъжът й я хвали казвайки:
{31:29} Много дъщери са се държали достойно, Но ти надмина всичките.
{31:30} Прелестта е измамлива и красотата е лъх; Но жена, която се бои от Господа, тя ще бъде похвалена.
{31:31} Дайте й от плода на ръцете й, И делата й нека я хвалят в портите.
