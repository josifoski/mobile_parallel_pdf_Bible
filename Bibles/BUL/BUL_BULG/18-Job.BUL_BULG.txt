{1:1} Имаше в земята Уз* един човек на име Иов. Тоя човек бе непорочен и правдив, боеше се от Бога, и отдалечаваше се от злото.
{1:2} И родиха му се седем сина и три дъщери.
{1:3} А добитъкът му беше седем хиляди овци, три хиляди камили, петстотин чифта волове; и петстотин ослици; имаше и голямо множество слуги; така че тоя човек бе най-големият от всичките жители на изток.
{1:4} И синовете му отиваха и правеха угощения в къщата на всекиго от тях на неговия ден; и пращаха да повикат трите си сестри, за да ядат и пият с тях.
{1:5} И когато се изреждаха дните на угощението, Иов пращаше за чадата си та ги освещаваше, като ставаше рано заранта и принасяше всеизгаряния според числото на всичките тях; защото Иов си думаше: Да не би синовете ми да са съгрешили и да са похулили Бога в сърцата си. Така правеше Иов постоянно.
{1:6} А един ден, като дойдоха Божиите синове да се представят пред Господа, между тях дойде и Сатана.
{1:7} И Господ рече на Сатана: От где идеш? А Сатана в отговор на Господа рече: От обикаляне земята и от ходене насам натам по нея.
{1:8} После Господ рече на Сатана: Обърнал ли си внимание на слугата Ми Иов, че няма подобен нему на земята, човек непорочен и правдив, който се бои от Бога и се отдалечава от злото?
{1:9} А Сатана в отговор на Господа рече: Дали без причина се бои Иов от Бога?
{1:10} Не си ли обградил от всякъде него и дома му и всичко що има? Благословил си делата на ръцете му, и имота му се е умножил на земята.
{1:11} Но сега простри ръка и допри се до всичко що има, и той ще Те похули в лице.
{1:12} И Господ рече на Сатана: Ето, в твоята ръка е всичко, що има той; само на него да не туриш ръка. Тогава Сатана излезе от присъствието на Господа.
{1:13} И един ден, когото синовете му и дъщерите му ядяха и пиеха вино в къщата на най-стария си брат,
{1:14} дойде вестител при Иова та рече: Като оряха воловете, и ослите пасяха при тях,
{1:15} савците нападнаха та ги откараха, още избиха слугите с острото на ножа; и само аз се отървах да ти известя.
{1:16} Докато още говореше, той, дойде и друг та рече: Огън от Бога падна от небето та изгори овцете и слугите и ги погълна; и само аз са отървах да ти известя.
{1:17} Тоя като още говореше, дойде и друг та рече: Халдейците образуваха три чети и се спуснаха върху камилите и ги откараха, още избиха слугите с острото на ножа; и само аз се отървах да ти известя.
{1:18} Тоя като говореше още, дойде и друг та рече: Синовете ти и дъщерите ти като ядяха и пиеха вино в къщата на най-стария си брат,
{1:19} ето, дойде силен вятър от пустинята та удари четирите ъгъла на къщата, и тя падна върху чадата ти та умряха; и само аз се отървах да ти известя.
{1:20} Тогава Иов стана, раздра дрехата си, и обръсна главата си, и като падна на земята поклони се.
{1:21} И рече: Гол излязох из утробата на майка си; гол ще и да се върна там. Господ даде, Господ отне; да бъда благословено Господното име.
{1:22} Във всичко това Иов не съгреши, нито се изрази безумно спрямо Бога.
{2:1} И пак един ден, като дойдоха Божиите синове, за да се представят пред Господа, между тях дойде и Сатана да се представи пред Господа.
{2:2} И Господ рече на Сатана: От где идеш? А Сатана в отговор на Господа рече: От обикаляне земята и от ходене насам натам по нея.
{2:3} После Господ рече на Сатана: Обърнал ли си внимание на слугата Ми Иов, че няма подобен нему на земята, човек непорочен и правдив, който се бои от Бога и се отдалечава от злото. И още държи правдивостта си, при все че ти Ме подбуди против него да го погубя без причина.
{2:4} А Сатана в отговор на Господа рече: Кожа за кожа, да! все що има човек ще го даде за живота си.
{2:5} Но простри ръката Си сега та се допри до костите му и до месата му, и той ще Те похули в лице.
{2:6} И Господ рече на Сатана: Ето, той е в ръката ти; само живота му опази.
{2:7} Тогава Сатана излезе от присъствието на Господа та порази Иов с лоши цирки от стъпалата на нозете му до темето му.
{2:8} И той си взе черепка, за да се чеше с нея, и седеше в пепел.
{2:9} Тогава жена му рече: Още ли държиш правдивостта си? Похули Бога и умри.
{2:10} А той й каза: Ти говориш както говори една от безумните жени. Що! доброто ли да приемаме от Бога, и да не приемаме и злото? Във всичко това Иов не съгреши с устните си.
{2:11} А тримата приятели на Иова, като чуха за всичкото това зло, което го сполетяло, дойдоха всеки от мястото си, - теманецът Елифаз, шуахецът Валдад, наамецът Софар; защото се бяха съгласили да дойдат заедно да го съжалят и да го утешат.
{2:12} И като подигнаха очи от далеч и го не познаха, плакаха с висок глас; и всеки раздра дрехата си, и сипаха пръст на главите си като я хвърляха към небето.
{2:13} И седяха при него на земята седем дни и нощи; и никой не му проговори дума, защото виждаха, че скръбта му беше много голяма.
{3:1} След това Иов отвори устата си та прокле деня си.
{3:2} Иов, проговаряйки, рече: -
{3:3} Да погине денят, в който се родих, И нощта, в която се каза, роди се мъжко.
{3:4} Да бъде тъмнина оня ден; Бог да го не зачита от горе, И да не изгрее на него светлина.
{3:5} Тъмнина и мрачна сянка да го обладаят; Облак да седи на него; Всичко що помрачава деня нека го направи ужасен.
{3:6} Тъмнина да обладае оная нощ; Да се не брои между дните на годината, Да не влезе в числото на месеците.
{3:7} Ето, пуста да остане оная нощ; Радостен глас да не дойде в нея.
{3:8} Да я прокълнат ония, които кълнат дните, Ония, които са изкусни да събудят левиатана.
{3:9} Да изгаснат звездите на вечерта й; Да очаква видело, и да го няма, И да не види първите лъчи на зората;
{3:10} Защото не затвори вратата на майчината ми утроба, И не скри скръбта от очите ми.
{3:11} Защо не умрях при раждането, И не издъхнах щом излязох из утробата?
{3:12} Защо ме приеха коленете? И защо съсците, за да суча?
{3:13} Защото сега щях да лежа и да почивам; щях да спя; Тогава щях да съм в покой.
{3:14} Заедно с царе и съветници на земята, Които си градят пусти стълбове;
{3:15} Или с князе, които имаха злато, Които напълниха къщите си със сребро;
{3:16} Или, като скрито пометниче, не щеше да ме има. Както младенци, които видело не са видели.
{3:17} Там нечестивите престават да смущават, И там уморените се успокояват.
{3:18} Заедно се успокояват и пленниците. Не чуват гласа на насилника,
{3:19} Там са малък и голям; И слугата е свободен от господаря си,
{3:20} Защо се дава видело на злощастния, И живот на огорчения в душата,
{3:21} Които копнеят за смъртта, и нямат я, Ако и да копнеят за нея повече отколкото за скрити съкровища, -
{3:22} Които се много радват и веселят, Когато намерят гроба?
{3:23} Защо се дава видело на човека, чиито път е скрит, И когото Бог е преградил?
{3:24} Защото вместо ядене, дохожда ми въздишка; И стенанията ми се изливат като вода.
{3:25} Защото онова, от което се боях, случи ми се, И онова, от което треперех, дойде върху мене.
{3:26} Не бях на мир, нито на покой, нито в охолност; Но пак смущение ме нападна.
{4:1} Тогава теманецът Елифаз проговаряйки рече: -
{4:2} Ако започнем да ти говорим, ще ти дотегне ли? Но кой може се въздържа да не говори?
{4:3} Ето, ти си научил мнозина, И немощни ръце си укрепил.
{4:4} Твоите думи са заякчили колебаещия, И отслабнали колене си укрепил.
{4:5} А сега това дойде на тебе, и ти е дотегнало; Допира те, и смутил си се.
{4:6} В страха ти от Бога не е ли твоето упование, И в правотата на пътищата ти твоята надежда?
{4:7} Спомни си, моля, кой някога е погивал невинен, Или где са били изтребени праведните.
{4:8} До колко съм аз видял, ония, които орат беззаконие, И сеят нечестие, това и жънат.
{4:9} Изтребват се от дишането на Бога, И от духането на ноздрите Му погиват.
{4:10} Ревът на лъва и гласът на свирепия лъв замират, И зъбите на младите лъвове се изкъртват.
{4:11} Лъвът загива от нямане лов, И малките на лъвицата се разпръсват.
{4:12} Тайно достига до мене едно нещо, И ухото ми долови един шепот от него:
{4:13} Всред мислите от нощните видения, Когато дълбок сън напада човеците,
{4:14} Ужас ме обзе, и трепет, И разтърси всичките ми кости;
{4:15} Тогава дух премина пред мене; Космите на тялото ми настръхнаха;
{4:16} Той застана, но не можах да позная образа му; Призрак се яви пред очите ми; В тишина чух тоя глас:
{4:17} Ще бъде ли смъртен човек праведен пред Бога? Ще бъде ли човека чист пред Създателя си?
{4:18} Ето, Той не се доверява на слугите Си, И на ангелите Си намира недостатък, -
{4:19} Колко повече в ония, които живеят в къщи от кал. Чиято основа е в пръстта, И които се смазват като че ли са молци!
{4:20} Между заранта и вечерта се събират, Без да усети някой загубват се за винаги.
{4:21} Величието, което е в тях, не се ли премахва? Умират и то без мъдрост.
{5:1} Извикай сега; има ли някой да ти отговори? И към кого от светите духове ще се обърнеш?
{5:2} Наистина гневът убива безумния, И негодуванието умъртвява глупавия.
{5:3} Аз съм виждал безумният като се е вкоренявал; Но веднага съм проклинал обиталището му;
{5:4} Защото чадата му са далеч от безопасност; Съкрушават ги по съдилищата И няма кой да ги отърве;
{5:5} Гладният изяжда жътвата им, Граби я даже изсред тръните; И грабителят поглъща имота им.
{5:6} Защото скръбта не излиза от пръстта, Нито печалта пониква из земята;
{5:7} Но човек се ражда за печал, Както искрите, за да хвъркат високо,
{5:8} Но аз Бог ще потърся, И делото си ще възложа на Бога,
{5:9} Който върши велики и неизлечими дела И безброй чудеса;
{5:10} Който дава дъжд по лицето на земята, И праща води по нивите;
{5:11} Който възвишава смирените, И въздига в безопасност нажалените,
{5:12} Който осуетява кроежите на хитрите, Така щото ръцете им не могат да извършат предприятието си;
{5:13} Който улавя мъдрите в лукавството им, Тъй че намисленото от коварните се прекатурва.
{5:14} Денем посрещат тъмнина, И по пладне пипат както нощем.
{5:15} Но Бог избавя сиромаха от меча, който е устата им, И от ръката на силния;
{5:16} И така сиромахът има надежда, А устата на беззаконието се запушват.
{5:17} Ето, блажен е оня човек, когото Бог изобличава; Затова не презирай наказанието от Всемогъщия;
{5:18} Защото Той наранява, Той и превързва; Поразява, и Неговите ръце изцеляват.
{5:19} В шест беди ще те избави; Дори в седмата няма да те досегне зло.
{5:20} В глад ще те откупи от смърт, И във война от силата на меча.
{5:21} От бича на език ще бъдеш опазен, И не ще се уплашиш от погибел, когато дойде.
{5:22} На погибелта и на глада ще се присмиваш, И не ще се уплашиш от земните зверове;
{5:23} Защото ще имаш спогодба с камъните на полето; И дивите зверове ще бъдат в мир с тебе.
{5:24} И ще познаеш, че шатърът ти е в мир; И когато посетиш кошарата си, няма да намериш да ти липсва нещо.
{5:25} Ще познаеш още, че е многочислено твоето потомство, И рожбите ти като земната трева.
{5:26} В дълбока старост ще дойдеш на гроба си, Както се събира житен сноп на времето си.
{5:27} Ето, това издигахме; така е; Слушай го, и познай го за своето добро.
{6:1} А Иов в отговор рече: -
{6:2} Дано само би се претеглила моята печал, И злополуката ми да би се турила срещу нея на везните!
{6:3} Понеже сега би била по-тежка от морския пясък; Затова думите ми са били необмислени.
{6:4} Защото стрелите на Всемогъщия са вътре в мене, Чиято отрова духът ми изпива; Божиите ужаси се опълчват против мене.
{6:5} Реве ли дивият осел, когато има трева? Или мучи ли волът при яслите?
{6:6} Яде ли се блудкавото без сол? Или има ли вкус в белтъка на яйцето?
{6:7} Душата ми се отвращава да ги допре; Те ми станаха като омразно ястие.
{6:8} Дано получех това, което прося, И Бог да ми дадеше онова, за което копнея! -
{6:9} Да благоволеше Бог да ме погуби, Да пуснеше ръката Си та ме посече!
{6:10} Но, това ще ми бъда за утеха, (Да! ще се утвърдя всред скръб, която не ме жали). Че аз не утаих думите на Светия.
{6:11} Каква е силата та да чакам? И каква е сетнината ми та да издържа?
{6:12} Силата ми сила каменна ли е? Или месата ми са медни?
{6:13} Не изчезна ли в мене помощта ми? И не отдалечи ли се от мене избавлението?
{6:14} На оскърбения трябва да се покаже съжаление от приятеля му, Даже ако той е оставил страха от Всемогъщия.
{6:15} Братята ми ме измамиха като поток; Преминаха като течение на потоци,
{6:16} Които се мътят от леда, И в които се топи снегът;
{6:17} Когато се стоплят изчезват; Когато настане топлина изгубват се от мястото си;
{6:18} Керваните, като следват по криволиченията им, Пристигат в пустота и се губят;
{6:19} Теманските кервани прегледваха; Шевските пътници ги очакваха;
{6:20} Излъгаха се в надеждата си; Дойдоха там и се посрамиха;
{6:21} Сега и вие сте така никакви; Видяхте ужас, и се уплашихте.
{6:22} Рекох ли аз: Донесете ми? Или: Дайте ми подарък от имота си?
{6:23} Или: Отървете ме от ръката на неприятеля? Или: Откупете ме от ръката на насилниците?
{6:24} Научете ме, и аз ще млъкна; И покажете ми в що съм съгрешил.
{6:25} Колко са силни справедливите думи! Но вашите доводи що изобличават?
{6:26} Мислите ли да изобличите думи, Когато думите на човек окаян са като вятър?
{6:27} Наистина вие бихте впримчили сирачето, Бихте копали яма на неприятеля си.
{6:28} Сега, прочее, благоволете да ме погледнете, Защото ще стане явно пред вас ако аз лъжа
{6:29} Повърнете се, моля; нека не става неправда; Да! повърнете се пак; касае се до правдивостта ми.
{6:30} Има ли неправда в езика ми? Не може ли небцето ми да познае лошото?
{7:1} Земният живот на човека не е ли воюване? И дните му не са ли като дните на наемник?
{7:2} Като на слуга, който желае сянка, И както на наемник, който очаква заплатата си,
{7:3} Така на мене се даде за притежание месеци на разочарование, И нощи на печал ми се определиха.
{7:4} Когато си лягам, казвам: Кога ще стана? Но нощта се протака; И непрестанно се тласкам насам натам до зори.
{7:5} Снагата ми е облечена с червеи и пръстени буци; кожата ми се пука и тлее.
{7:6} Дните ми са по-бързи от совалката на тъкача, И чезнат без надежда.
{7:7} Помни, че животът ми е дъх; И че окото ми няма да са върне да види добро.
{7:8} Окото на оногова, който ме гледа, няма да ме види вече; Твоите очи ще бъдат върху мене, а, ето, не ще ме има.
{7:9} Както облакът се разпръсва и изчезва, Така и слизащият в преизподнята* няма да възлезе пак;
{7:10} Няма да се върне вече у дома си. И мястото му няма да го познае вече.
{7:11} Затова аз няма да въздържа устата си; Ще говоря в утеснението на духа си; Ще плача в горестта на душата си.
{7:12} Море ли съм аз, или морско чудовище, Та туряш над мене стража?
{7:13} Когато си казвам: Леглото ми ще ме утеши, Постелката ми ще облекчи оплакването ми,
{7:14} Тогава ме плашиш със сънища, И ме ужасяваш с видения;
{7:15} Така, че душата ми предпочита удушване И смърт, а не тия мои кости.
{7:16} Додея ми се; не ща да живея вечно; Оттегли се от мене, защото дните ми са суета.
{7:17} Що е човек, та да го възвеличаваш, И да си наумяваш за него,
{7:18} Да го посещаваш всяка заран, И да го изпитваш всяка минута?
{7:19} До кога не ще отвърнеш погледа Си от мене, И не ще ме оставиш ни колкото плюнката си да погълна?
{7:20} Ако съм съгрешил, що правя с това на Тебе, о Наблюдателю на човеците? Защо си ме поставил за Своя прицел, Така щото станах тегоба на себе си?
{7:21} И защо не прощаваш престъплението ми, И не отнемеш беззаконието ми? Защото още сега ще спя в пръстта; И сутринта ще ме търсиш, а няма да ме има.
{8:1} Тогава шуахецът Валдад в отговор каза:
{8:2} До кога ще говориш така, И думите на устата ти ще бъдат като силен вятър?
{8:3} Бог променя ли съда? Или Всемогъщият променя правдата?
{8:4} Ако Му са съгрешили чадата ти, И Той ги е предал на последствията от* беззаконието им;
{8:5} Ако би ти прилежно потърсил Бога, Ако би се помолил на Всемогъщия,
{8:6} Тогава, ако беше ти чист и праведен, Непременно сега Той би се събудил да работи за тебе, И би направил да благоденствува праведното ти жилище;
{8:7} И при все да е било малко началото ти, Пак сетнините ти биха се уголемили много.
{8:8} Понеже, попитай, моля, предишните родове, И внимавай на изпитаното от бащите им;
{8:9} (Защото ние сме вчерашни и не знаем нищо, Тъй като дните на земята са сянката);
{8:10} Не щат ли те да те научат и да ти явят, И да произнесат думи от сърцата си?
{8:11} Никне ли рогоза без тиня? Расте ли тръстиката без вода?
{8:12} Догде е зелена и неокосена Изсъхва преди всяка друга трева.
{8:13} Така са пътищата на всички, които забравят Бога; И надеждата на нечестивия ще загине.
{8:14} Надеждата му ще се пресече; Упованието му е паяжина.
{8:15} Той ще се опре на къщата си, но тя не ще устои; Ще се хване за нея, но не ще утрае.
{8:16} Той зеленее пред слънцето, И клончетата му се простират в градината му;
{8:17} Корените му се сплитат в грамадата камъни; Той гледа на камъните като дом;
{8:18} Но пак, ако го изтръгне някой от мястото му, Тогава мястото ще се отрече от него, казвайки: Не съм те видял.
{8:19} Ето, това е радостта на пътя му! И от пръстта други ще поникнат.
{8:20} Ето, Бог няма да отхвърли непорочния, Нито ще подири ръката на злотворците.
{8:21} Все пак ще напълни устата ти със смях И устните ти с възклицание.
{8:22} Ония, които те мразят, ще се облекат със срам; И шатърът на нечестивите няма вече да съществува.
{9:1} А Иов в отговор рече:
{9:2} Наистина зная, че това е така, Но как ще се оправдае човек пред Бога?
{9:3} Ако поиска да се съди с Него, Не може да му отговори за едно от хиляда.
{9:4} Мъдро сърце и мощна сила има Бог; Кой, като е упорствувал против Него, е благоденствувал?
{9:5} Той премества планините и те не усещат Когато ги е превърнал в гнева Си.
{9:6} Той поклаща земята от мястото й, Тъй щото и стълбовете й треперят.
{9:7} Той заповядва на слънцето, и не изгрява; И туря под печат звездите.
{9:8} Той сам простира небесата, И стъпва на морските вълни.
{9:9} Той прави съзвездията - Мечката, Ориона и Плеядите, И скритите пространства* на юг.
{9:10} Той прави велики и неизследими дела. И безбройни чудеса.
{9:11} Ето, минава край мене, и не Го виждам; Преминава и не Го съглеждам;
{9:12} Ако грабна плячка, кой ще Му забрани? Кой ще Му рече: Що правиш?
{9:13} Ако Бог не оттегли гнева Си, Горделивите помощници се повалят под Него!
{9:14} Колко по-малко бих могъл аз да Му отговоря И да избера думите си, за да разисквам с Него!
{9:15} Комуто, и праведен ако бях, не можех отговори, Но щях да повярвам, че е послушал гласа ми.
{9:16} Ако извиках, и ми отговореше, Не щях да повярвам, че е послушал гласа ми.
{9:17} Защото ме смазва с вихрушка, И умножава раните ми без причина.
{9:18} Не ме оставя да си отдъхна, Но ме насища с горчивини.
{9:19} Ако е дума за силата на мощните; Ето ме! Би казал Той; И ако за съд, би казал: Кой ще Ми определи време да съдя?
{9:20} Даже ако бях праведен, осъдили ме биха собствените ми уста; Ако бях непорочен, Той би ме показал опърничав.
{9:21} Макар да бях непорочен, не бих зачитал себе си, Презрял бих живота си.
{9:22} Все едно е; затова казвам: Той погубва и непорочния и нечестивия,
{9:23} Ако бичът Му убива внезапно, Той се смее при изпитанията на невинните.
{9:24} Земята е предадена в ръцете на нечестивите; Той покрива лицата на съдиите; Ако не, тогава кой е, който прави това?
{9:25} А моите дни са по-бързи от бързоходец; Бягат без да видят добро;
{9:26} Преминаха като леки кораби, Като орел, който се спуща върху лова.
{9:27} Ако река: Ще забравя оплакването си, Ще оставя желанието си, и ще се утеша.
{9:28} В ужас съм от всичките си скърби Зная, че Ти няма да ме имаш за невинен;
{9:29} Нечестив ще се считам; Защо, прочее, да се трудя напразно?
{9:30} Ако се умия със снежна вода, И очистя със сапун ръцете си,
{9:31} Ти пак ще ме хвърлиш в тинята, Така щото и самите ми дрехи ще се гнусят от мене.
{9:32} Защото Той не е човек, както съм аз, та да Му отговоря И да дойдем заедно на съд.
{9:33} Няма посредник помежду ни, Който да тури ръката си върху двама ни,
{9:34} Нека оттегли от мене тоягата Си, И ужасът Му да не ме уплашва.
{9:35} Тогава ще говоря, и няма да се боя от Него; Защото в себе си не съм така уплашен.
{10:1} Душата ми се отегчи от живота ми; За това, ще се предам на оплакването си, Ще говоря в горестта на душата си.
{10:2} Ще река Богу: Недей ме осъжда; Покажи ми защо ми ставаш противен.
{10:3} Добре ли Ти е да оскърбяваш, И да презираш делото на ръцете Си, А да осветляваш съвещаното от нечестивите?
{10:4} Телесни ли очи имаш? Или гледаш както гледа човек?
{10:5} Твоите дни като дните на човека ли са, Или годините Ти като човешки дни,
{10:6} Та претърсваш беззаконието ми И издирваш греха ми,
{10:7} При все че знаеш, че не съм нечестив, И че никой не може да ме избавя от ръката Ти?
{10:8} Твоите ръце ме създадоха и усъвършенствуваха Кръгло в едно; а пак съсипваш ли ме?
{10:9} Помни, моля, че като глина си ме създал; И в пръст ли ще ме възвърнеш?
{10:10} Не си ли ме излял като мляко? Не си ли ме съсирил като сирене?
{10:11} С кожа и мускули си ме облякъл, И с кости и жили си ме оплел;
{10:12} Живот и благоволение си ми подарил, И провидението Ти е запазило духа ми.
{10:13} Но при все туй, това си криел в сърцето Си; Зная, че това е било в ума Ти;
{10:14} Ако съгреша, наблюдаваш ме, И от беззаконието ми няма да ме считаш невинен,
{10:15} Ако съм нечестив, горко ми! И ако съм праведен, пак няма да дигна главата си. Пълен съм с позор; но гледай Ти скръбта ми,
{10:16} Защото расте. Гониш ме като лъв, И повтаряш да се показваш страшен против мене.
{10:17} Повтаряш да издигаш против мене свидетелите Си,* И увеличаваш гнева Си върху мене; Едно подир друго войнства ме нападат.
{10:18} Защо прочее ме извади Ти из утробата? Иначе, бих издъхнал без да ме е виждало око;
{10:19} Бих бил като че не съм бил; От утробата бих бил отнесен в гроба.
{10:20} Дните ми не са ли малко? Престани, прочее, И остави ме да си отдъхна малко
{10:21} Преди да отида отдето няма да се върна, В тъмната земя и в смъртната сянка, -
{10:22} Земя, мрачна като самата тъмнина, Земя на мрачна сянка и без никакъв ред, Дето виделото е като тъмнина.
{11:1} Тогава нааматецът Софар, в отговор рече: -
{11:2} Не трябва ли да се отговори на многото думи? Бива ли да се оправдае словоохотлив човек?
{11:3} Твоите самохвалства ще запушат ли хорските уста? И когато ти се присмиваш, тебе никой да не засрами ли?
{11:4} Защото ти казваш: Това, което говоря, е право, И аз съм чист пред Твоите очи.
{11:5} Но дано проговореше Бог, И да отвореше устните Си против тебе.
{11:6} И да ти явеше тайните на мъдростта, Че тя е двояка в проницателността си, Знай, прочее, че Бог изисква от тебе по-малко, отколкото заслужава беззаконието ти.
{11:7} Можеш ли да изброиш Божиите дълбочини? Можеш ли да издириш Всемогъщия напълно?
{11:8} Тия тайни са високи до небето; що можеш да сториш? По-дълбоки са от преизподнята; що можеш да узнаеш?
{11:9} Мярката им е по-дълга от земята И по-широка от морето.
{11:10} Ако мине Той та улови и събере съд, То кой може да Му забрани?
{11:11} Защото Той знае суетните човеци, Той вижда и нечестието, без да Му е нужно да внимава в него.
{11:12} Но суетният човек е лишен от разум; Дори, човек се ражда като диво оселче.
{11:13} Ако управиш ти сърцето си, И простреш ръцете си към Него,
{11:14} Ако има беззаконие в ръцете ти, отстрани го, И не оставяй да обитава нечестие в шатрите ти.
{11:15} Тогава само ще издигнеш лицето си без петно, Да! утвърден ще бъдеш, и няма да се боиш;
{11:16} Защото ще забравиш скръбта си; Ще си я спомняш като води, които са оттекли.
{11:17} Твоето пребивание ще бъде по-светло от пладне; И тъмнина ако си, пак ще станеш като зора.
{11:18} Ще бъдеш в увереност, защото има надежда; Да! Ще се озърнеш наоколо, и ще си легнеш безопасно.
{11:19} Ще легнеш, и не ще има кой да те плаши; Дори мнозина ще търсят твоето благоволение.
{11:20} А очите на нечестивите ще изтекат; Прибежище не ще има за тях; И надеждата им ще бъде, че ще издъхват.
{12:1} Тогава Иов в отговор рече: -
{12:2} Наистина само вие сте люде, И с вас ще умре мъдростта!
{12:3} Но и аз имам разум както и вие; Не съм по-долен от вас; И такива работи, кой ги не знае?
{12:4} Станах за поругание на ближния си, Човек, който призовавах Бога, и Той му отговаряше, - Праведният, непорочният човек стана за поругание!
{12:5} Тоя, чиито нозе са близо до подхлъзване, Е като презрян светилник в мисълта на благополучния.
{12:6} Шатрите на разбойниците са в благоденствие, И тия, които разгневяват Бога, са в безопасност; Бог докарва изобилие в ръцете им.
{12:7} Но попитай сега животните, и те ще те научат, И въздушните птици, и те ще ти кажат;
{12:8} Или говори на земята, и тя ще те научи, И морските риби ще ти изявят.
{12:9} От всички тия кой не разбира, Че ръката на Господа е сторила това? -
{12:10} В Чиято ръка е душата на всичко живо, И дишането на цялото човечество.
{12:11} Ухото не изпитва ли думите Както небцето вкусва ястието си?
{12:12} Мъдростта е у белокосите, казвате вие, И разумът в дългия живот.
{12:13} А у Бога е мъдростта и силата; Той има разсъждение и разум.
{12:14} Ето, Той събаря, и не съгражда вече; Затваря човека, и не му се отваря.
{12:15} Ето, задържа водите, и пресъхват; Пуща ги пак, и изравят земята.
{12:16} У Него е силата и мъдростта; Негов е измаменият и измамникът.
{12:17} Закарва съветниците ограбени, И прави съдиите глупави.
{12:18} Разпасва пояса на царете, И опасва кръста им с въже.
{12:19} Закарва първенците ограбени, И поваля силните.
{12:20} Отнема думата от ползуващите се с доверие, И взема ума на старейшините.
{12:21} Излива презрение върху князете, И ослабва силата* на яките.
{12:22} Открива дълбоки работи из тъмнината, И изважда на видело мрачната сянка.
{12:23} Умножава народите, и погубва ги, Разширява народите, и стеснява ги.
{12:24} Отнема бодростта на началниците на земните жители, И прави ги да се скитат по непроходна пустиня;
{12:25} Пипат в тъмнината без виделина, И прави ги да залитат като пиян.
{13:1} Ето, моето око е видяло всичко това, Ухото ми е чуло и го е разбрало.
{13:2} Което знаете вие, това зная и аз; Не съм по-долен от вас.
{13:3} Но аз бих говорил на Всемогъщия, И желая да разисквам с Бога;
{13:4} Защото вие сте измислители на лъжа; Всинца сте безполезни лекари.
{13:5} Дано млъкнехте съвсем! И това щеше да ви бъде за мъдрост.
{13:6} Слушайте сега доводите ми, И дайте внимание в жалбата на устните ми.
{13:7} Заради Бога несправедливо ли ще говорите? Заради Него измама ли ще изкажете?
{13:8} Заради Него пристрастие ли ще покажете? Заради Бога ще се съдите ли?
{13:9} Добро ли е да ви изпита Той? Или ще можете да Го излъжете, както лъжат човека?
{13:10} Той непременно ще ви изобличи, Ако тайно показвате пристрастие.
{13:11} Величието Му не ще ли ви уплаши? И ужасът Му не ще ли да ви нападне?
{13:12} Вашите паметни думи стават пред Него поговорки от пепел; Защитата ви става укрепление от кал.
{13:13} Млъкнете! оставете ме и аз да говоря; И нека дойде върху мене каквото ще.
{13:14} Каквото и да стане, ще взема месата си в зъбите си, И ще туря живота в шепата си.
{13:15} Ако и да ме убие Той, аз ще Го чакам; Но пак ще защитя пътищата си пред Него.
{13:16} Даже това ще ми бъде спасение, Че нечестив човек няма да дойде пред Него.
{13:17} Послушайте внимателно думата ми; И изявлението ми нека бъде в ушите ви.
{13:18} Ето сега, аз съм наредил делото си; Зная, че ще се оправдая.
{13:19} Кой е оня, който ще се съди с мене? Защото, ако млъкна, сега ще издъхна.
{13:20} Само две неща не ми направяй, Тогава не ще се скрия от лицето Ти, -
{13:21} Не отказвай да оттеглиш ръката Си от мене, И нека ме не уплаши ужасът Ти.
{13:22} Тогава Ти повикай, и аз ще Ти отговоря; Или аз да говоря, и ти ми отговори.
{13:23} Колко са беззаконията ми и греховете ми? Яви ми престъплението ми и греха ми.
{13:24} Защо криеш лицето Си, И ме считаш за Свой неприятел?
{13:25} Ще изморяваш ли лист отвяван? И ще гониш ли суха плява?
{13:26} Защо пишеш горести против мене, И ме правиш да наследявам беззаконията на младостта си,
{13:27} И туряш нозете ми в клада, И наблюдаваш всичките ми пътища, Забелязваш дирите на нозете ми? -
{13:28} При все, че аз като гнила вещ тлея, Като дреха от молец изядена.
{14:1} Човекът, роден от жена е кратковременен И пълен със смущение.
{14:2} Цъфти като цвят, и се покосява; Бяга като сянка, и не се държи.
{14:3} И върху такъв ли отваряш очите Си, И ме караш на съд с Тебе?
{14:4} Кой може да извади чисто от нечисто? Никой.
{14:5} Тъй като дните му са определени, И числото на месеците му е у Тебе, И Ти си поставил границите му, които не може да премине,
{14:6} Отвърни погледа Си от него, за да си почине, Догде като наемник доизкара деня си.
{14:7} Защото за дървото има надежда, Че, ако се отсече, пак ще поникне, И че издънката му няма да изчезне,
{14:8} Даже ако коренът му остарее в земята, И ако пънът му умре в пръстта;
{14:9} Понеже от дъха на водата ще поникне, И ще покара клончета като новопосадено.
{14:10} Но човек умира и прехожда; Да! Човек издъхва, и де го?
{14:11} Както водите чезнат из морето, И реката престава и пресъхва,
{14:12} Така човек ляга, и не става вече; Докато небесата не преминат, те няма да се събудят, И няма да станат от съня си.
{14:13} О, дано ме скриеше Ти в преизподнята, Да ме покриеше, догде премине гневът Ти, Да ми определеше срок, и тогава да би ме спомнил!
{14:14} Ако умре човек, ще оживее ли? През всичките дни на воюването си ще чакам, Докато дойде промяната ми.
{14:15} Ще повикнеш, и аз ще Ти се отзова; Ще пожелаеш делото на ръцете Си.
{14:16} А сега броиш стъпките ми; Не наблюдаваш ли греховете ми?
{14:17} Престъплението ми е запечатано в мешец, И зашиваш беззаконието ми.
{14:18} Наистина както и планината като пада унищожава се, И скалата се премества от мястото си;
{14:19} Както водите изтриват камъните; И наводненията им завличат пръстта от земята; Така Ти погубваш надеждата на човека.
{14:20} Надделяваш всякога над него, и той прехожда; Изменяваш лицето му, и го отпращаш.
{14:21} Синовете му достигат до почитание, а той не знае; И биват свалени, а той не забелязва това за тях;
{14:22} Знае само, че снагата му е за него в болки, И душата му е за него в жалеене.
{15:1} Тогава теманецът Елифад в отговор рече:
{15:2} Мъдър човек с вятърничаво ли знание отговаря, И с източен вятър ли пълни корема си?
{15:3} С празни думи ли се препира И с безполезни речи?
{15:4} Наистина ти унищожаваш страха от Бога, И намаляваш моленето пред Него.
{15:5} Защото беззаконието ти поучава устата ти, И си избрал езика на лукавите.
{15:6} Твоите уста те осъждат, а не аз; Твоите устни свидетелствуват против тебе.
{15:7} Ти ли си първородният човек? Или създаден ли си преди хълмите?
{15:8} Чул ли си ти Божиите тайни намерения? Или си заключил в себе си мъдростта?
{15:9} Що знаеш ти, което ние не знаем? Що разбираш ти, което няма у нас?
{15:10} Има и между нас и белокоси и престарели, По-напреднали на възраст и от баща ти.
{15:11} Божиите утешения и меките Му към тебе думи Малко нещо ли са за тебе?
{15:12} Какво те блазни сърцето ти, И на какво смигат очите ти,
{15:13} Та обръщаш духа си против Бога, И изпущаш такива думи из устата си?
{15:14} Що е човек та да е чист, И роденият от жена та да е праведен?
{15:15} Ето, на светите Си ангели Той не се доверява, И небесата не са чисти в очите Му;
{15:16} Колко повече е гнусен и непотребен човек, Който пие неправда, като вода!
{15:17} Аз ще ти кажа, послушай ме; И това, което съм видял, ще ти изявя,
{15:18} (Което мъдрите не скриха, но възвестиха, Както бяха чули от бащите си;
{15:19} На които биде дадена земята, и само на тях, И чужденец не замина между тях;)
{15:20} Нечестивият се мъчи през всичките си дни; И преброени години са запазени за мъчителя.
{15:21} Ужасни гласове има в ушите му, Че като е в спокойствие ще го нападне изтребителят;
{15:22} Не вярва, че ще се върне от тъмнината; И той е очакван от ножа;
{15:23} Скита се да търси хляб, казвайки: Где е? Знае, че денят на тъмнината е готов до ръката му;
{15:24} Скръб и тъга го плашат, Като цар приготвен за бой му надвиват.
{15:25} Понеже той простря ръката си против Бога, И възгордя се против Всемогъщия,
{15:26} Спусна се на Него с корав врат, С дебелите изпъкналости на щитовете си.
{15:27} Понеже покри лицето си с тлъстината си, И, затлъсти кръста си,
{15:28} Той се засели в разорени градове, В къщи необитаеми, Готови да станат на купове.
{15:29} Няма да се обогати, и имотът му няма да трае, Нито ще се навеждат до земята произведенията им.
{15:30} Няма да се отърве от тъмнината; Пламък ще изсуши младоците му; И от дишането на Божиите уста ще бъде завлечен.
{15:31} Нека не се доверява на суетата, самоизмамен; Защото суета ще бъде заплатата му.
{15:32} Преди времето си ще се изплати, И клонът му няма да раззеленее,
{15:33} Ще изрони неузрялото си грозде като лозата, И ще хвърли цвета си като маслината.
{15:34} Защото дружината на нечестивите ще запустее; И огън ще пояде шатрите на подкупничеството.
{15:35} Зачват зло, и раждат беззаконие, И сърцето им подготвя измама.
{16:1} Тогава Иов в отговор рече:
{16:2} Много такива неща съм слушал; Окаяни утешители сте всички.
{16:3} Свършват ли се празните думи? Или що ти дава смелост, та отговаряш?
{16:4} И аз можех да говоря като вас; Ако беше вашата душа на мястото на моята душа, Можех да натрупам думи против вас И да клатя глава против вас.
{16:5} Но аз бих ви подкрепил с устата си, И утехата си от устните ми би олекчила скръбта ви.
{16:6} Ако говоря, болката ми не олеква; И ако мълча, до колко съм по-на покой?
{16:7} Но сега Той ме много умори; Ти запусти цялото ми семейство.
{16:8} Набръчкал си ме в свидетелство против мене; И мършавостта ми се издига срещу мене И заявява в лицето ми.
{16:9} Разкъсва ме в гнева Си, и ме мрази; Скърца със зъбите Си против мене; Неприятелят ми остри очите си върху мене.
{16:10} Зяпат против мене с устата си, Удрят ме по челюстта с хулене, Трупат се всички против мене.
{16:11} Бог ме предаде на неправедния, И ме хвърли в ръцете на нечестивите.
{16:12} Бях в охолност, но Той ме разкъса, Дори хвана ме за врата и строши ме, И постави ме за Своя прицел.
{16:13} Стрелците Му ме обиколиха; Пронизва бъбреците ми, и не щади; Излива жлъчката ми на земята.
{16:14} Съсипва ме с удар върху удар; Спуска се върху мене като исполин.
{16:15} Вретище съших върху кожата си, И окалях рога си в пръстта.
{16:16} Лицето ми подпухна от плач, И мрачна сянка има върху клепачите ми,
{16:17} Ако и да няма неправда в ръцете ми, И да е чиста молитвата ми.
{16:18} О земле, не покривай кръвта ми! И за вика ми да няма място за почивка.
{16:19} Ето и сега, свидетелят ми е на небеса, И свидетелството ми във височините.
{16:20} Моите приятели ми се присмиват; Но окото ми рони сълзи към Бога,
{16:21} Дано Той сам защити човека пред Бога. И човешкия син пред ближния му!
{16:22} Защото като се изминат малко години Аз ще отида на път, отгдето няма да се върна.
{17:1} Духът ми чезне, дните ми гаснат, мене вече гробът чака.
{17:2} Сигурно ми се присмиват; И окото ми трябва постоянно да гледа огорченията им!
{17:3} Дай, моля, поръчителство; стани ми поръчител при Себе Си; Кой друг би дал ръка на мене?
{17:4} Защото си скрил сърцето им от разум; Затова няма да ги възвисиш.
{17:5} Който заради плячка предава приятели - Очите на чадата му ще изтекат.
{17:6} Той ме е поставил и поговорка на людете; И укор станах аз пред тях.
{17:7} Помрачиха очите ми от скръб, И всичките ми телесни части станаха като сянка.
{17:8} Правдивите ще се почудят на това, И невинният ще се повдигне против нечестивия.
{17:9} А праведният ще се държи в пътя си, И който има чисти ръце ще увеличава силата си.
{17:10} А вие всички, моля, пак дойдете; Обаче не ще мога намери между вас един разумен.
{17:11} Дните ми преминаха; Намеренията ми и желанията на сърцето ми се пресякоха.
{17:12} Нощта скоро ще замести деня; Виделото е близо до тъмнината,
{17:13} Ако очаквам преизподнята за мое жилище, Ако съм постлал постелката си в тъмнината,
{17:14} Ако съм викнал към тлението, Баща ми си ти, - Към червеите: Майка и сестра ми сте,
{17:15} То где е сега надеждата ми? Да! кой ще види надеждата ми?
{17:16} При вратите на преизподнята ще слезе тя, Когато едновременно ще има покой в пръстта.
{18:1} Тогава шуахецът Валдад в отговор рече:
{18:2} До кога още ще ловите думи? Първо разбирайте, и после ще говорим.
{18:3} Защо сме считани като скотове, И станахме никакви пред вас?
{18:4} О ти, който разкъсваш душата си в гнева си, За тебе ли ще бъде напусната земята, И скалите ще се преместят от мястото си?
{18:5} Наистина светлината на нечестивия ще угасне, И пламъкът на огъня му няма да свети.
{18:6} Светлината ще бъде мрак в шатъра му, И светилникът при него ще изгасне,
{18:7} Силното му стъпване ще се стесни. И собствените му намерения ще го повалят.
{18:8} Защото със своите си нозе той се хвърля в мрежа, И ходи върху примки.
{18:9} Клопка ще го улови за петата, Примка ще го хване.
{18:10} Въжето му е скрито в земята, И примката на пътя му.
{18:11} Ужаси ще го плашат отвред, И ще го гонят в петите.
{18:12} Силата му ще чезне от глад, И бедствие ще бъде готово до хълбока му.
{18:13} Първородният на смъртта ще пояде членовете на тялото му. Да! ще пояде членовете му.
{18:14} Той ще бъде изкоренен от шатъра си, в който уповава, И ще бъде закаран при царя на ужасите.
{18:15} В шатъра му ще се засели това, което не е негово; Сяра ще се разпръсне върху жилището му.
{18:16} Отдолу корените му ще изсъхнат, И отгоре клоните му ще се отсекат.
{18:17} Споменът му ще се изличи от земята, И името му не ще го има вече по улиците.
{18:18} Ще бъде изпъден от светлото в тъмното, И ще бъде изгонен от света.
{18:19} Не ще има ни син, ни внук между людете си, Нито остатък в жилищата си.
{18:20} Идните поколения ще се смаят за деня му, Както и предишните се ужасиха.
{18:21} Наистина такива са жилищата на нечестивия, И това е мястото на онзи, който не познава Бога.
{19:1} Тогава Иов в отговор рече:
{19:2} До кога ще оскърбявате душата ми, И ще ме съкрушавате с думи?
{19:3} Десет пъти вече стана ме укорявате, Но пак не ви е срам, че ми смайвате главата.
{19:4} Даже ако наистина съм съгрешил, Грешката ми остава с мене.
{19:5} Ако непременно искате да се големеете над мене И да хвърляте против мене укора ми,
{19:6} Знайте сега, че Бог ме повали И ме обиколи с мрежата Си.
{19:7} Ето, викам: Неправда! Но няма кой да ме чуе; Издавам вик за помощ, но няма съд.
{19:8} Той е преградил пътя ми, та не мога да премина, И турил е тъмнина в пътеките ми,
{19:9} Съблякъл ме е от славата ми, И отнел е венеца от главата ми.
{19:10} Съкрушил ме е отвсякъде, и аз отивам; И изкоренил е надеждата ми като дърво.
{19:11} Запалил е тоже против мене гнева Си, И счита ме като един от враговете Си.
{19:12} Полковете Му настъпват заедно, Та заздравяват пътя си против мене, И разполагат се в стан около шатъра ми.
{19:13} Отдалечил е от мене братята ми; И ония, които ме познаваха, станаха съвсем чужди за мене.
{19:14} Оставиха ме ближните ми, И забравиха ме познайниците ми.
{19:15} Ония, които живеят в дома ми, И слугините ми считат ме като чужд; Странен станах в очите им.
{19:16} Викам слугата си, и не отговаря, При все че с устата си му се моля.
{19:17} Дъхът ми е отвратителен на жена ми, И дъхът ми на чадата на чреслата ми.
{19:18} И самите малки деца ме презират; Когато ставам говорят против мене.
{19:19} Всичките ми по-близки приятели се погнусяват от мене; И ония, които възлюбих, обърнаха се против мене.
{19:20} Костите ми залепват за кожата ми и за месата ми; И отървах се само с кожата на зъбите си.
{19:21} Смилете се за мене, смилете се за мене, вие приятели мои! Защото ръката Божия се допря до мене.
{19:22} Защо ме гоните като че ли сте Бог, И не се насищате от плътта ми?
{19:23} О, да можеха да се напишат думите ми! Да се начертаеха на книга!
{19:24} Да се издълбаеха на скала за всегда С желязна писалка и олово!
{19:25} Защото зная, че е жив Изкупителят ми, И че в последно време ще застане на земята;
{19:26} И, като изтлее след кожата ми това тяло, Пак вън от плътта си ще видя Бога:
{19:27} Когото сам аз ще видя, И очите ми ще гледат, и то не като чужденец, За тая гледка дробовете ми се топят дълбоко в мене.
{19:28} Ако кажете, Как ще го гоним, Тъй като причината на това страдание се намира в самия него!
{19:29} Тогава бойте се от меча; Защото гневни са наказанията, нанесени от меча, За да познаете, че има съд.
{20:1} Тогава нааматецът Софар в отговор рече:
{20:2} Понеже ме карат мислите ми да отговоря, Затова бързам.
{20:3} Чух укорително изобличение против мене; И духът на разума ме кара да отговоря.
{20:4} Не знаеш ли това от старо време, От когато е поставен човек на земята,
{20:5} Че тържеството на нечестивите е кратковременно, И радостта на безбожния е минутна?
{20:6} Макар величието му да се издигне до небето, И главата му да стигне до облаците.
{20:7} Пак той ще се изрине за винаги, както нечистотиите му; Ония, които са го гледали, ще кажат, Где е той?
{20:8} Като сън ще отлети и няма да се намери, И като нощно видение ще изчезне.
{20:9} Окото, което го е гледало, не ще го гледа вече; И мястото му няма да го види вече.
{20:10} Чадата му ще потърсят благоволението на сиромасите; И ръцете му ще повърнат имота им.
{20:11} Костите му са пълни със съгрешенията на младостта му; И те ще лежат с него в пръстта.
{20:12} Ако и да е сладко злото в устата му, Та го крие под езика си.
{20:13} Ако и да го жали и не го оставя, Но все още го държи вътре в устата си,
{20:14} Пак храната му ще се измени в червата му, На жлъчка аспидна ще се обърне във вътрешностите му.
{20:15} Погълнал е богатство, но ще го повърне; Бог ще го изтръгне из корема му.
{20:16} Отрова аспидна ще суче; Език ехиднин ще го умъртви.
{20:17} Няма вече да гледа потоците, Реките, които текат с мед и масло.
{20:18} Това, за което се трудим, ще го възвърне, И няма да се наслаждава на него*; Съразмерно с имота, който е придобил, Той няма да се радва,
{20:19} Защото е угнетил сиромасите и ги е оставил; Заграбил е къща, която не бе построил.
{20:20} Понеже не е знаел насита на лакомството си, Няма да запази нищо от това, което му е най-мило;
{20:21} Понеже не остана нищо, което не изпояде, Затова благоденствието му няма да трае.
{20:22} Когато е в пълно изобилие, ще го сполети оскъдност; Ръката на всеки окаяник ще го нападне.
{20:23} Когато се кани да напълни корема си, Бог ще хвърли върху него яростния Си гняв, И ще го навали върху него, когато още яде.
{20:24} Когато бяга от желязното оръжие, Стрелата на медния лък ще го прониже.
{20:25} Той я изтръгва, и тя излиза из тялото му, Да! лъскавият й връх излиза из жлъчката му; Ужаси го обземат.
{20:26} Всякаква тъмнина е запазена за съкровищата му; Огън нераздухван от човек ще го пояде; На тия, които останат в шатъра му, зле ще им бъде.
{20:27} Небето ще открие беззаконието му, И земята ще се повдигне против него.
{20:28} Богатството на дома му ще изчезне, В деня на Божия гняв ще се разпилее.
{20:29} Това е от Бога делът на нечестивия, И определеното му от Бога наследство.
{21:1} Тогава Иов в отговор рече:
{21:2} Слушайте внимателно говоренето ми, И с това ме утешавайте.
{21:3} Потърпете ме, и аз ще говоря; А след като изговоря, присмивайте се.
{21:4} За човека ли се оплаквам аз? А как да се не утесни духът ми?
{21:5} Погледнете на мене, и почудете се, И турете ръка на устата си.
{21:6} Само да си наумя тия въпроси ужасявам се, И трепет обзема снагата ми.
{21:7} Защо живеят нечестивите, Остаряват; даже стават и много силни.
{21:8} Чадата им се утвърждават заедно с тях пред лицето им, И внуците им пред очите им.
{21:9} Домовете им са свободни от страх; И Божията тояга не е върху тях.
{21:10} Говедата им се гонят и не напразно; Юницата им се тели, и не помята.
{21:11} Пущат чадата си като овце; И децата им скачат.
{21:12} Пеят при музиката на тъпанчето и арфата, И веселят се при звука на свирката.
{21:13} Прекарват дните си в благополучие; И в една минута слизат в гроба.
{21:14} Все пак казват Богу: Оттегли се от нас, Защото не искаме да знаем пътищата Ти.
{21:15} Що е Всемогъщият, та да Му служим? И какво се ползваме, като Го призоваваме?
{21:16} Ето, щастието им не е в тяхна ръка; Далеч да бъде от мене мъдруването на нечестивите!
{21:17} Колко често изгасва светилникът на нечестивите, И дохожда бедствието им върху тях! Бог им разпределя болезни в гнева Си.
{21:18} Те са като плява пред вятъра, И като прах от плява, който вихрушката отвява.
{21:19} Думате, Бог пази наказанието на тяхното беззаконие за чадата им. По-добре нека въздаде на сами тях, за да го усещат;
{21:20} Собствените им очи нека видят гибелта им, И сами те нека пият от гнева на Всемогъщия.
{21:21} Защото какво наслаждение от дома си има нечестивият след себе си, Когато се преполови числото на месеците му?
{21:22} Ще научи ли някой Бога на знание, Тъй като Той съди високите?
{21:23} Един умира в пълно благополучие, Като е във всичко охолен и спокоен;
{21:24} Ребрата му са покрити с тлъстина, И костите му са напоени с мозък.
{21:25} А друг умира в душевна горест, Като никога не е ял с весело сърце.
{21:26} Заедно лежат в пръстта, И червеи ги покриват.
{21:27} Ето, зная мислите ви И хитруванията ви за съсипването ми.
{21:28} Защото думате: Где е къщата на княза? И где е шатърът, гдето живееха нечестивите?
{21:29} Не сте ли попитали минаващите през пътя? И не разбирате ли бележитите им примери, -
{21:30} Че нечестивият се пази за ден на погибел, И че в ден на гняв ще бъде закаран?
{21:31} Кой ще изяви пред лицето му неговия път? И кой ще му въздаде за онова, което е сторил?
{21:32} Но и той ще бъде донесен в гроба, И ще пази над гробницата си.
{21:33} Буците на долината ще му бъдат леки; И всеки човек ще отиде подир него, Както безбройни са отишли преди него,
{21:34} Как, прочее, ми давате празни утешения, Тъй като в отговорите ви остава само лъжа?
{22:1} Тогава теманецът Елифаз в отговор рече:
{22:2} Може ли човек да бъде полезен Богу? Ако разумен може да бъде полезен на семе си.
{22:3} Ако си ти праведен, Всемогъщият има ли за какво да се радва? Или ползува ли се Той, ако правиш пътищата си непорочни?
{22:4} Поради твоя ли страх от Него Той те изобличава, И влиза в съд с тебе?
{22:5} Нечестието ти не е ли голямо? И беззаконията ти не са ли безкрайни?
{22:6} Защото без причина си взел залог от брата си. И си лишил голите от дрехите им,
{22:7} Не си напоил с вода уморения, И си задържал хляб от гладния.
{22:8} А който беше як, той придобиваше земята; И който беше почитан, той се заселваше в нея.
{22:9} Вдовици си отпратил празни, И мишците на сирачетата си строшил.
{22:10} За това примки те обикалят, И страх внезапен те ужасява,
{22:11} Или тъмнина, та не виждаш, И множество води те покрива.
{22:12} Бог не е ли на небесните висоти? Сега гледай височината на звездите, колко са на високо!
{22:13} А ти казваш: Где ще знае Бог? През мрака ли може да съди?
{22:14} Облаци Го покриват, та не вижда: И ходи по свода небесен,
{22:15} Забележил ли си ти стария път, По който са ходили беззаконниците? -
{22:16} Тия, които преждевременно бидоха грабнати, И чиято основа порой завлече,-
{22:17} Които рекоха Богу: Отдалечи се от нас, И - какво може Всемогъщият да стори за нас?-
{22:18} При все, че Той напълни с блага домовете им. Но далеч да бъде от мене мъдруването на нечестивите!
{22:19} Праведните гледат и се радват; И невинните им се присмиват, като казват:
{22:20} Не бяха ли погубени въстаналите против нас, И огън погълна останалите от тях?
{22:21} Сприятели се сега с Него и бъди в мир; От това ще дойде добро за тебе.
{22:22} Приеми, прочее, закона от устата Му, И съхрани думите Му в сърцето си.
{22:23} Ако се върнеш към Всемогъщия, пак ще бъдеш утвърден; Отдалечи, прочее, беззаконието от шатрите си,
{22:24} Хвърли* злото си в пръстта, И офирското злато между камъните на потоците;
{22:25} И Всемогъщият ще ти бъде злато, И изобилие от сребро за тебе.
{22:26} Защото тогава ще се веселиш във Всемогъщия, И ще въздигаш лицето си към Бога.
{22:27} Ще Му се помолиш, и Той ще те послуша; И ще изпълни обреците Си.
{22:28} И каквото решение направиш, ще ти бъде потвърдено; И светлина ще сияе по пътищата ти.
{22:29} Когато те унижат, Тогава ще речеш: Има въздигане! И Той ще спаси онзи, който има смирен поглед.
{22:30} Даже онзи, който не е невинен, ще избави; Да! с чистотата на твоите ръце ще бъде избавен.
{23:1} А Иов в отговор рече:
{23:2} И днес оплакването ми е горчиво; Ръката ми е по-тежка от въздишането ми.
{23:3} Ах, да бих знаел где да Го намеря! Отишъл бих до престола Му,
{23:4} Изложил бих делото си пред Него, И напълнил бих устата си с доводи,
{23:5} Узнал бих думите, които Той би ми отговорил, И разбрал бих какво щеше да ми рече.
{23:6} Щеше ли Той да се препира с мене с голямата Си сила? Не! щеше само да внимава в мен.
{23:7} Тогава би станало явно, че един праведник разисква с Него; И така аз бих се освободил за винаги от Съдията си.
{23:8} Обаче, ето, отивам напред, но няма Го, И назад, но не го виждам,
{23:9} Наляво, гдето работи, но не мога да Го видя; Крие се надясно, и Го не виждам.
{23:10} Знае, обаче, пътя ми; когато ме изпита, Ще изляза като злато.
{23:11} Ногата ми се е държала здраво в Неговите стъпки; Опазил съм пътя Му без да се отклоня;
{23:12} От заповедите на устните Му не съм се оттеглил назад; Съхранил съм думите на устата Му повече от нужната си храна.
{23:13} Но Той е на един ум, и кой може да Го отвърне? И каквото желае душата Му, това прави.
{23:14} Защото върши това, което е определено за мене; И много такива неща има у Него.
{23:15} Затова, смущавам се в присъствието Му; Когато размишлявам треперя от Него.
{23:16} Защото сам Бог е разслабил сърцето ми, И Всемогъщият ме е смутил;
{23:17} Тъй като не по причина на тъмнината се отсичат думите ми Нито по причина на мрака, който покрива лицето ми.
{24:1} Защо, ако времената не са открити от Всемогъщия, Ония които Го познават, не виждат дните Му за съд?
{24:2} Едни преместят межди, Грабят стада и ги пасат;
{24:3} Откарват осела на сирачетата; Вземат в залог говедото на вдовицата;
{24:4} Изтласкват бедните от пътя; Сиромасите на земята се крият заедно от тях.
{24:5} Ето, като диви осли в пустинята излизат по работата си, Подраняват да търсят храна; Пустинята из доставя храна за чадата им.
{24:6} Жънат фуража в нивата, за да го ядат. И берат лозата на неправедника;
{24:7} Цяла нощ лежат голи без дрехи, И нямат завивка в студа;
{24:8} Измокрюват се от планинските дъждове, И прегръщат скалата, понеже нямат прибежище.
{24:9} Други грабват сирачето от съседите, И вземат залог от сиромаха.
{24:10} Голи, тия ходят крадешком без дреха, И гладни, носят сноповете;
{24:11} Изтискват дървено масло в техните огради, Тъпчат линовете им, а остават жадни.
{24:12} Умиращите охкат из града, И душата на ранените вика; Но пак това безумие Бог не гледа.
{24:13} Дали са от противниците на виделината; Не знаят пътищата й, И не стоят в пътеките й,
{24:14} Убиецът става в зори и убива сиромаха и нуждаещия се, А нощем е като крадец.
{24:15} Така и окото на прелюбодееца очаква да се мръкне, Като казва: Око не ще ме види; И преличава лицето си.
{24:16} В тъмнината пробиват къщи; Те се затварят през деня, Видело не познават.
{24:17} Защото за всички тях зората е като мрачната сянка; Понеже познават ужасите на мрачната сянка.
{24:18} Бърже се отдалечат по лицето на водата; Делът им е проклет на земята; Не се обръщат вече към пътя за лозята.
{24:19} Както сушата и топлината поглъщат водата от снега, Така и преизподнята грешните.
{24:20} Майчината утроба ще ги забрави; Червеят ще има сладко ястие в тях; Няма вече да се спомнят; И неправдата ще се строши като дърво.
{24:21} Поглъщат неплодната, която ражда; И на вдовицата не правят добро,
{24:22} Влачат и мощните със силата си; Те стават, и никой не е безопасен в живота си.
{24:23} Бог им дава безопасност, и те се успокояват с нея, Но очите Му са върху пътищата им.
{24:24} Въздигнаха се за малко, и, ето, че ги няма! Снишават се; и както всички други си отиват, И отсичат се като главите на класовете.
{24:25} И сега, ако не е така, кой ще ме изкара лъжец, И ще обърне в нищо думите ми?
{25:1} Тогава шуахецът Валдат в отговор рече: -
{25:2} Господството и страховдъхновението принадлежат Нему; Прави мир във висините Си.
{25:3} Имат ли брой войнствата Му? И върху кого не изгрява Неговата светлина?
{25:4} И тъй, как може човек да е праведен пред Бога? Или как може да е чист роденият от жена?
{25:5} Ето, и самата луна не е светла, И звездите не са чисти, пред Него,
{25:6} Колко по-малко гадината човек, И червеят човешки син!
{26:1} А Иов в отговор рече: -
{26:2} Каква помощ си дал ти на немощния! Как си спасил безсилната мишца!
{26:3} Как си съветвал оня, който няма милост! И какъв здрав разум си изсипал!
{26:4} Към кого си отправил думи? И чий дух те е вдъхновявал*?
{26:5} Пред него мъртвите треперят Под водите и обитателите им.
{26:6} Преизподнята е гола пред Него, И Авадон+ няма покрив.
{26:7} Простира севера върху празния простор; Окача земята на нищо.
{26:8} Връзва водите в облаците Си; Но облак не се продира изпод тях.
{26:9} Покрива лицето на престола Си, Като простира облака Си върху него.
{26:10} Обиколил е водите с граница Дори до краищата на светлината и на тъмнината.
{26:11} Небесните стълбове треперят И ужасяват се от смъмрянето Му.
{26:12} Развълнува морето със силата Си; И с разума Си поразява Рахав
{26:13} Чрез духа Си украсява небесата; Ръката Му пробожда бягащия змей**
{26:14} Ето, тия са само краищата на пътищата Му; И колко малко шепнене ни дават да чуем за Него! А гърма на силата Му, кой може да разбере?
{27:1} И Иов продължи беседата си като казваше:
{27:2} В живота на Бога, Който е отнел правото ми, И на Всемогъщия, Който е огорчил душата ми,
{27:3} Заклевам се, че през всичкото време, докато е дишането ми в мене, И Духът Божий в ноздрите ми,
{27:4} Устните ми няма да изговорят неправда, Нито езикът ми ще продума измама.
{27:5} да не даде Бог да ви оправдая! Докато изсъхна няма да отхвърля непорочността си от мене.
{27:6} Правдата си ще държа, и не ще я оставя; Догдето съм жив сърцето ми няма да ме изобличи.
{27:7} Неприятелят ми нека бъде като нечестивия, И който въстава против мене като беззаконния.
{27:8} Защото каква е надеждата на нечестивия, Че ще спечели, когато изтръгне Бог душата му?
{27:9} Ще послуша ли Бог вика му, Когато го сполети беда?
{27:10} Ще се наслаждава ли във Всемогъщия? Ще призовава ли Бога във всяко време?
{27:11} Ще ви науча това, което е в Божията ръка; Каквото има у Всемогъщия не ще да скрия.
{27:12} Ето, вие всички сте видели това; Защо, прочее, ставате съвсем безполезни?
{27:13} Делът на нечестивия от Бога, И наследството, което притеснителите Ще получат от Всемогъщия е това:
{27:14} Ако се умножават чадата му, умножават се за меч; И внуците му не ще се наситят с хляб.
{27:15} Останалите от него, смърт ще ги погребе, И вдовиците му няма да плачат.
{27:16} Ако и да натрупа сребро много като пръст, И приготви дрехи изобилно като кал,
{27:17} Може да приготви, но праведните не ще ги облекат, И невинните ще си разделят среброто.
{27:18} Построява къщата си както молеца. И както пъдарят, който прави колиба.
{27:19} Богат лъга, но няма да повтори. Веднъж отваря очите си и го няма;
{27:20} Трепет го хваща като потоп; Буря го граби нощем;
{27:21} Източният вятър го дига, и той отива; Той го изтръгва с мястото му.
{27:22} Защото Бог ще хвърли върху него беди, и не ще го пожали; Той ще се старае да избяга от ръката Му.
{27:23} Ще изпляскат с ръце против него, И ще му подсвиркват така, че ще бяга от мястото си.
{28:1} Наистина има рудница за сребро, И място, гдето злато се плави.
{28:2} Желязото се взема из земята, И медта се лее от камъка.
{28:3} Човекът туря край на тъмнината, И издирва до най-далечните места, Камъните в тъмнината и в мрачната сянка.
{28:4} Далеч то човешко жилище, гдето нозе не стъпват, Той си отваря рудница; Окачени далеч от човеците рудничарите се люлеят.
{28:5} Колкото за земята, от нея произлиза хлябът? И под нея се разравя като че ли с огън.
{28:6} Камъните и са място на сапфир, И златна пръст има в нея.
{28:7} Хищна птица не знае тоя път И окото на сокол не го е видяло.
{28:8} Горделивите зверове не са стъпвали по него; Лъв не е заминавал през него.
{28:9} Човекът простира ръката си върху канарите, Превръща планините из корен.
{28:10} Разсича проломи между скалите; И окото му открива всичко що е скъпоценно
{28:11} И ограничава капането на водите; И скритото изважда на бял свят.
{28:12} Но мъдростта, где ще се намери? И где е мястото на разума?
{28:13} Човекът не познава цената й; И тя не се намира в земята на живите,
{28:14} Бездната казва: Не е у мене. И морето казва: Не е у мене.
{28:15} Не може да се придобие със злато; И сребро не може да се претегли в замяна с нея.
{28:16} Не може да се оцени с офирско злато, Със скъпоценен оникс и сапфир.
{28:17} Злато и кристал не могат се сравни с нея, Нито може да се размени с вещи от на-чисто злато.
{28:18} Не ще се спомене корал или кристал за покупката й. Защото цената на мъдростта е по-висока от скъпоценните камъни.
{28:19} Топаз етиопски не ще се сравни с нея; Не ще се оцени тя с чисто злато.
{28:20} От, где прочее, дохожда мъдростта? И где е мястото на разума?-
{28:21} Понеже е скрита от очите на всичките живи, И утаена от въздушните птици.
{28:22} Гибелта и смъртта казват: С ушите си чухме слух за нея.
{28:23} Бог разбира пътя й, И Той знае мястото й;
{28:24} Понеже Той гледа до земните краища, И вижда под цялото небе,
{28:25} За да претегля тежината на ветровете, И да измерва водите с мярка.
{28:26} Когато направи закон за дъжда, И път за светкавицата на гръма,
{28:27} Тогава Той я видя и изяви; Утвърди я, да! И я изследва;
{28:28} И каза на човека: Ето, Страх от Господа, туй е мъдрост, И отдалечаване от злото, това е разум.
{29:1} И Иов още продължи беседата си като казваше:
{29:2} О, да бях както в предишните месеци, Както в дните, когато Бог ме пазеше,
{29:3} Когато светилникът Му светеше на главата ми, И със светлината Му ходех в тъмнината;
{29:4} Както бях в дните на зрелостта си, Когато съветът от Бога бдеше над шатъра ми;
{29:5} Когато Всемогъщият беше още с мене, И децата ми бяха около мене;
{29:6} Когато миех стъпките си с масло, И скалата изливаше за мене реки от дървено масло!
{29:7} Когато през града излизах на портата, И приготвях седалището си на пазара,
{29:8} Младите, като ме гледаха, се криеха, И старците ставаха и стояха прави;
{29:9} Първенците се въздържаха от говорене, И туряха ръка на устата си;
{29:10} Гласът на началниците замлъкваше, И езикът им залепваше за небцето им;
{29:11} Ухо, като ме чуеше, ублажаваше ме, И око, като ме виждаше, свидетелствуваше за мене;
{29:12} Защото освобождавах сиромаха, който викаше, И сирачето, и онзи, който нямаше помощник.
{29:13} Благословението от този, който бе близо до загиване, идеше на мене; И аз веселях сърцето на вдовицата.
{29:14} Обличах правдата, и тя ми беше одежда; Моята правдивост ми беше като мантия и корона.
{29:15} Аз бях очи на слепия, И нозе на хромия.
{29:16} Бях баща на сиромасите; Изследвах делото на непознатия мене.
{29:17} Трошех челюстите на несправедливия, И изтеглях лова из зъбите му.
{29:18} Тогава думах: Ще умра в гнездото си; И дните ми ще се умножат, както пясъка.
{29:19} Коренът ми е прострян към водите; И росата намокрюва цяла нощ клоните ми.
{29:20} Славата ми зеленее още в мене; И лъкът ми се укрепява в ръката ми.
{29:21} Човеците чакаха да ме слушат, И мълчаха, за да чуят съветите ми.
{29:22} Подир моите думи те не притуряха нищо; Словото ми капеше върху тях;
{29:23} За мене очакваха като за дъжд, И устата ми зееха като за пролетен дъжд.
{29:24} Усмихвах се на тях, когато бяха в отчаяние; И те не можаха да потъмнеят* светлостта на лицето ми.
{29:25} Избирах пътя към тях, и седях пръв помежду им, И живеех като цар всред войската, Както онзи, който утешава наскърбените.
{30:1} Но сега ми се подсмиват по-младите от мене, Чиито бащи не бих приел да туря с кучетата на стадото си;
{30:2} Защото в що можеше да ме ползува силата на ръцете им, Човеци, чиято жизненост бе изчезнала?
{30:3} От немотия и глад те бяха измършавели; Гризяха изсушената земя, отдавна пуста и опустошена;
{30:4} Между храстите късаха слез, И корените на смрика им бяха за храна.
{30:5} Бяха изпъдени измежду човеците, Които викаха подир тебе като подир крадци.
{30:6} Живееха в пукнатините на долините, В дупките на земята и на скалите.
{30:7} Ревяха между храстите. Събираха се между тръните;
{30:8} Безумни и безчестни, Те бидоха изгонени от земята.
{30:9} А сега аз им станах песен, Още им съм и поговорка.
{30:10} Гнусят се от мене, отдалечават се от мене, И не се свенят да плюят в лицето ми.
{30:11} Тъй като Бог е съсипал достолепието ми* и ме е смирил. То и те се разюздаха пред мене.
{30:12} Отдясно въстават тия изроди, Тласкат нозете ми, И приготовляват против мене гибелните си намерения+,
{30:13} Развалят пътя ми, Увеличават нещастието ми, И то без да имат помощници.
{30:14} Идат като през широк пролом; Под краха нахвърлят се върху мене.
{30:15} Ужаси се обърнаха върху мене; Като вятър гонят достолепието ми; И благополучието ми премина като облак.
{30:16} И сега душата ми се излива в мене; Скръбни дни ме постигнаха.
{30:17} През нощта костите ми се пронизват в мене, И жилите ми не си почиват**.
{30:18} Само с голямо усилие се променява дрехата ми; Тя ме стига както яката на хитона ми.
{30:19} Бог ме е хвърлил в калта; И аз съм заприличал на пръст и на прах.
{30:20} Викам към Тебе, но не ми отговаряш; Стоя, и Ти просто ме поглеждаш.
{30:21} Обърнал си се да се показваш жесток към мене; С мощната Си ръка ми враждуваш;
{30:22} Издигаш ме, възкачваш ме на вятъра, И стопяваш ме в бурята.
{30:23} Зная наистина, че ще ме докараш до смърт, И до дома, който е определен за всичките живи.
{30:24} Обаче в падането си човек няма ли да простре ръка, Или да нададе вик в бедствието си?
{30:25} Не плаках ли аз за онзи, който бе отруден? И не се ли оскърби душата ми за сиромаха?
{30:26} Когато очаквах доброто, тогава дойде злото; И когато ожидах виделината, тогава дойде тъмнината.
{30:27} Червата ми възвират, и не си почиват; Скръбни дни ме постигнаха.
{30:28} Ходя почернял, но не от слънцето; Ставам в събранието и викам за помощ.
{30:29} Станах брат на чакалите, И другар на камилоптиците.
{30:30} Кожата ми почерня на мене, И костите ми изгоряха от огън.
{30:31} Затова арфата ми се измени в ридание, И свирката ми в глас на плачещи.
{31:1} Направих завет с очите си; И как бих погледнал на девица?
{31:2} Защото какъв дял се определя от Бога отгоре, И какво наследство от Всемогъщия свише?
{31:3} Не е ли разорение за нечестивия, И погибел за тия, които вършат беззаконие?
{31:4} Не вижда ли Той пътищата ми? И не брои ли всичките ми стъпки?
{31:5} Ако съм ходил с лъжата, И ногата ми е бързала на измама, -
{31:6} (Но нека ме претеглят в прави везни, За да познае Бог непорочността ми, -)
{31:7} Ако се е отклонила ногата ми от пътя, И сърцето ми е последвало очите ми, И ако е залепило петно на ръцете ми,
{31:8} То нека сея аз, а друг да яде, И нека се изкоренят произведенията ми
{31:9} Ако се е прелъстило сърцето ми от жена, И съм причаквал при вратата на съседа си,
{31:10} То нека моята жена меле за другиго, И други да се навеждат над нея;
{31:11} Защото това би било гнусно дело, И беззаконие, което да се накаже от съдиите;
{31:12} Понеже това е огън, който изгорява до погубване, И би изкоренил всичките ми плодове.
{31:13} Ако съм презрял правото на слугата си или на слугинята си, Когато имаха спор с мене,
{31:14} То какво бих сторил, когато се подигне Бог? И какво бих Му отговорил, когато посети?
{31:15} Оня, който е образувал мене в утробата, не образува ли и него? И не същия ли ни образува в утробата?
{31:16} Ако съм въздържал сиромасите от това, което желаеха, Или съм направил да помрачеят очите на вдовицата,
{31:17} Или съм изял сам си залъка си, Без да е яло сирачето от него, -
{31:18} (Напротив, от младостта ми то порасте при мене като при баща, И от утробата на майка си съм наставлявал вдовицата;)
{31:19} Ако съм гледал някого да гине от нямане дрехи, Или сиромах, че няма завивка,
{31:20} И не са ме благославяли чреслата му, Като се е стоплял с вълната от овцете ми;
{31:21} Ако съм подигнал ръка против сирачето, Като виждах, че имам помощ в портата;
{31:22} То да падне мишцата ми от рамото, И ръката ми да се пречупи от лакътя;
{31:23} Защото погибел от Бога беше ужас за мене, И пред Неговото величие не можех да сторя нищо.
{31:24} Ако съм турял надеждата си в злато, Или съм рекъл на чистото злато: Ти си мое упование;
{31:25} Ако съм се веселил, защото богатството ми бе голямо, И защото ръката ми бе намерила изобилие;
{31:26} Ако, като съм гледал слънцето, когато изгряваше, Или луната, когато ходеше в светлостта си,
{31:27} Се е увлякло тайно сърцето ми, И устата ми са целували ръката ми;
{31:28} И това би било беззаконие, което да се накаже от съдиите, Защото бих се отрекъл от Всевишния Бог.
{31:29} Ако съм злорадствувал в загиването на мразещия ме, Или ми е ставало драго, когато го е сполетявало зло, -
{31:30} (Даже не съм допуснал на устата си да съгрешат Та да иксам живота му с проклетия); -
{31:31} Ако хората от шатъра ми не са рекли: Кой може да покаже едного, който не е бил наситен от него с месо?
{31:32} (Чужденец не нощуваше вън; Отварях вратата си на пътника);
{31:33} Ако съм покривал престъпленията си както Адама Като съм скривал беззаконието си в пазухата си,
{31:34} Понеже се боях от голямото множество, И презрението на семействата ме ужасяваше, Така че млъквах и не излизах из вратата; -
{31:35} (О, да имаше някой да ме слуша! - Ето виж тука подписа ми; Всемогъщият нека ми отговори!- И да имах акта* който противникът ми е написал!
{31:36} Ето, на рамо щях да го нося, За венец щях да го привържа на себе си!
{31:37} Щях да му дам отчет за стъпките си; Като княз щях да се приближа при него-)
{31:38} Ако нивата ми вика против мене, И браздите й плачат заедно;
{31:39} Ако съм изял плода й без да платя, Или съм изгасил живота на стопаните й;
{31:40} Тогава да израстат тръни вместо жито, И вместо ечемик плевели. Свършиха се думите на Иова.
{32:1} И така, тия трима човека престанаха да отговарят на Иова, защото беше праведен пред своите си очи.
{32:2} Тогава пламна гневът на вузеца Елиу, син на Варахиила, от Арамовото семейство. Гневът му пламна против Иова, защото оправдаваше себе си наместо Бога(
{32:3} тоже против тримата му приятели пламна гневът му, защото бяха осъдили Иова без да му намерят отговор.
{32:4} А Елиу беше чакал да говори на Иова, защото другите бяха по-стари от него.
{32:5} Но когато Елиу видя, че нямаше отговор в устата на тия трима мъже, гневът му пламна.
{32:6} Тогава вузецът Елиу, син на Варахиила, в отговор рече:- Аз съм млад, а вие много стари; Затова се посвених, и не смеех да ви явя моето мнение.
{32:7} Аз рекох: Дните нека говорят, И многото години нека учат мъдрост.
{32:8} Но има дух в човека; Вдъхновението на Всемогъщия го вразумява.
{32:9} Не че човеците са велики, за това ще са и мъдри, Нито че са стари, за това ще разбират правосъдието.
{32:10} Прочее, казвам: Слушайте мене; Нека явя и аз мнението си.
{32:11} Ето, чаках докато вие говорехте, Слушах разсъжденията ви, Когато търсехте какво да кажете;
{32:12} Внимателно ви слушах, И ето, ни един от вас не убеди Иова, Нито отговори на думите му;
{32:13} За да не речете: Ние намерихме мъдрост. Бог ще го свали, а не човек.
{32:14} Понеже той не е отправил думите си против мене, То и аз няма да му отговоря според вашите речи.
{32:15} Те се смайват, не отговарят вече, Не намират ни дума да кажат.
{32:16} А да чакам ли аз понеже те не говорят, - Понеже стоят и не отговарят вече?
{32:17} Нека отговоря и аз от моя страна, Нека явя и аз мнението си.
{32:18} Защото съм пълен с думи; Духът в мене дълбоко ме притиска.
{32:19} Ето коремът ми е като вино неотворено, Близо е да се разпукне като нови мехове.
{32:20} Ще проговоря, за да ми стане по-леко; Ще отворя устните си и ще отговоря.
{32:21} Далеч от мене да гледам на лице, Или да полаская човека.
{32:22} Защото не зная да лаская; Иначе Създателят ми би ме отмахнал веднага.
{33:1} Затова, Иове, чуй сега словото ми, И слушай всичките мои думи.
{33:2} Ето, сега отворих устата си, Езикът ми с устата ми говори.
{33:3} Думите ми ще бъдат според правотата на сърцето ми, И устните ми ще произнесат чист разум.
{33:4} Духът Божии ме е направил, И дишането на Всемогъщия ме оживотворява.
{33:5} Ако можеш, отговори ми; Опълчи са с думите си пред мене та застани.
{33:6} Ето, и аз съм пред Бога както си ти,- И аз съм от кал образуван.
{33:7} Ето, моят ужас няма да те уплашва. Нито ще тежи ръката ми върху тебе.
{33:8} Безсъмнено ти си говорил, като слушах аз, И аз чух гласа на думите ти, като казваше:
{33:9} Чист и без престъпление съм; Невинен съм, и баззаконие няма в мене;
{33:10} Ето, Бог намира причини против мене, Счита ме за Свой неприятел;
{33:11} Туря нозете ми в клада, Наблюдава всичките ми пътища.
{33:12} Ето, в това ти не си прав; Ще ти отговоря, че Бог е по-велик от човека.
{33:13} Защо се препираш с Него, Загдето Той не дава отчет ни за едно от Своите дела?
{33:14} Защото сигурно Бог говори веднъж и дваж, Само че човекът не внимава.
{33:15} В сън, в нощно видение, Когато дълбок сън напада човеците, Когато сънуват на леглата си,
{33:16} Тогава Той отваря ушите на човеците, И запечатва поука в тях,
{33:17} За да отвърне човека от намерението му, И да извади гордостта из човека;
{33:18} Предпазва душата му от гроба, И животът му, за да не падне от меч.
{33:19} Той бива е наказван с болки на леглото си, Да! С непрестанни болки в костите си,
{33:20} Така щото душата му се отвръща от хляб, И сърцето му от вкусното ястие.
{33:21} Месата му се изнуряват тъй, че не се виждат, А невидимите му по-преди кости се подават.
{33:22} Да! Душата му се приближава при гроба. И животът му при погубителите,
{33:23} Тогава, ако има ангел с него, Посредник, пръв между хиляда, За да възвести на човека що е за него право,
{33:24} И ако Бог му бъди милостив И рече: Избави го, за да не слезе в гроба, Аз промислих откуп за него, -
{33:25} Тогава месата му ще се подмладяват повече от месата на дете? Той се връща в дните на младостта си;
{33:26} Ако се помоли Богу, Той е благосклонен към него, И му дава да гледа лицето Му с радост; И възвръща на човека правдата му.
{33:27} Той пее пред човеците, казвайки: Съгреших и изкривих правото, И не ми се въздаде според греха ми;
{33:28} Той избави душата ми, за да не отиде в рова; И животът ми ще види виделината.
{33:29} Ето всичко това върши Бог Дваж и триж с човека,
{33:30} За да отвърне душата му от рова, Но да се просвети с виделината на живота.
{33:31} Внимавай, Иове, послушай ме, Мълчи, и аз ще говоря.
{33:32} Ако имаш какво да кажеш, отговори ми; Говори, защото желая да бъдеш оправдан;
{33:33} Но ако не, то ти слушай мене; Мълчи, и ще те науча мъдрост.
{34:1} И Елиу пак проговаряйки рече:
{34:2} Слушайте думите ми, вие мъдри, И внимавайте към мене, вие разумни;
{34:3} Защото ухото изпитва думите Както небцето вкусва ястието.
{34:4} Нека си изберем правото Та да знаем помежду си доброто.
{34:5} Защото Иов е казал: Праведен съм, И пак Бог отне правото ми;
{34:6} Въпреки правото ми считан съм за лъжец; Раната ми е неизцелима при все, че съм без престъпление.
{34:7} Кой човек е като Иова, Който укорява Бога, както пие вода,
{34:8} И дружи с ония, които вършат беззаконие, И ходи с нечестиви човеци?
{34:9} Защото е казал: Нищо не ползува човека Да съизволява с Бога.
{34:10} Слушайте ме, прочее, вие разумни мъже. Далеч да бъде от Бога неправдата, И от Всемогъщия беззаконието!
{34:11} Защото ще въздаде на човека според делото му, И ще направи всеки да намери според пътищата си.
{34:12} Наистина Бог няма да извърши насилие, Нито ще извърне Всемогъщият правосъдието.
{34:13} Кой е възложил на Него грижата за земята? Или кой Го е натоварил с цялата вселена?
{34:14} Ако прилепи Той сърцето Си само към Себе Си, И оттегли към Себе Си Духа Си и душата Си,
{34:15} То ще издъхне заедно всяка плът, И човекът ще се върне пак в пръстта.
{34:16} Сега, ако си разумен, чуй това; Слушай гласа на думите ми.
{34:17} Ще властвува ли оня, който мрази правдата? И ще изкараш ли виновен мощния Праведник,
{34:18} Който казва на цар: Нечестив си, На князе: Беззаконници сте,
{34:19} Който не лицеприятствува пред първенци, Нито почита богатия повече от сиромаха, Понеже всички са дело на Неговите ръце?
{34:20} В една минута умират - да в полунощ; Людете им се смущават и преминават
{34:21} Защото очите на Бога са върху пътищата на човека, И Той гледа всичките му стъпки.
{34:22} Няма тъмнина, нито мрачна сянка, Гдето да се крият ония, които вършат беззаконие.
{34:23} Понеже Той няма нужда втори път да изпитва човека, За да дойде на съд пред Бога.
{34:24} Без дълго изследване сломява силните, И поставя други вместо тях.
{34:25} Прочее, Той познава делата им; И събаря ги нощем, та те се смазват.
{34:26} Удря ги като нечестиви Явно там гдето има зрители,
{34:27} Понеже се отклониха от Него, И не зачитаха ни един от пътищата Му,
{34:28} Така че направиха да стигне до Него викът на сиромасите, Та Той чу вика на угнетените.
{34:29} И когато Той успокоява, кой ще смути? Когато крие лицето Си, кой може да Го види? Безразлично дали е сторено това спрямо народ или спрямо един човек, -
{34:30} За да не царува нечестив човек, Човек, който би впримчвал людете,
{34:31} Защото, ако някой каже на Бога: Понесох наказание без да съм сторил зло;
{34:32} Каквото аз не виждам, Ти ме научи; Ако съм извършил беззаконие, няма да върша вече, -
{34:33} То трябва ли въздаянието му да бъде, според както ти желаеш, да го отхвърляш, Така щото ти да го избереш, казва Бог, а не Аз? Тогава ти кажи каквото знаеш.
{34:34} Разумни мъже ще ми рекат: Да! Всеки мъдър човек, който ме слуша, ще каже:
{34:35} Иов говори без знание, И думите му са лишени от мъдрост.
{34:36} Желанието ми е, Иов да бъде изпитан до край, Понеже отговори, както нечестивите човеци.
{34:37} Защото на греха си притуря бунтовничество, Поруга се* между нас, И умножава думите си против Бога.
{35:1} Елиу още проговаряйки рече:
{35:2} Мислиш ли че, е право това, което рече ти: Моята правда в туй дело е повече от Божията?
{35:3} Защото ти рече: Какво ще ми бъде преимуществото? Какво ще ме ползува повече отколкото, ако бях съгрешил?
{35:4} Аз ще отговоря на тебе. И на приятелите ти с тебе.
{35:5} Погледни към небесата и виж; И гледай облаците, колко по-високо са от тебе.
{35:6} Ако съгрешаваш, какво правиш против Него? И ако се умножават престъпленията ти, какво Му вършиш?
{35:7} Ако си праведен, какво Му даваш? Или какво получава от ръката ти?
{35:8} Нечестието ти може да повреди само човек като тебе; А правдата ти може да ползува само човешки син.
{35:9} Поради много угнетения викат праведниците, Пищят поради насилието на мощните;
{35:10} Но пак никой не казва: Где е Бог Творецът ми, Който дава песни нощем,
{35:11} Който ни учи нежели земните животни, И прави ни по-мъдри от въздушните птици?
{35:12} Така те викат; но Той не отговаря Да ги избави от гордостта на нечестивите.
{35:13} Наистина, Бог не слуша празнословието, И Всемогъщият не го зачита,
{35:14} Колко по-малко, когато ти казват, че не Го виждаш, Че делото ти е пред Него, и напразно Го чакаш!
{35:15} И сега, понеже не те е посетил в яростта Си, И не е прегледал със строгост надменността ти,
{35:16} Затова Иов отваря уста да говори суетности, Трупа думи лишени от благоразумие.
{36:1} И Елиу продължавайки рече:
{36:2} Потърпи ме малко, и ще ти явя, Защото имам още нещо да ти кажа за Бога.
{36:3} Ще черпя знанието си от далеч, И ще дам правда на Създателя си;
{36:4} Защото наистина думите ми не ще бъдат лъжливи; Един, който е усъвършенствуван в знание, стои пред тебе.
{36:5} Ето, макар Бог да е мощен, не презира никого, - Макар да е мощен в силата Си да разсъждава.
{36:6} Той не запазва живота на нечестивия, А на сиромасите отдава правото.
{36:7} Не оттегля очите Си от праведните, Но даже ги туря и с царе да седят на престол за винаги, И те биват възвишени.
{36:8} А във вериги, ако са вързани, И хванати с въжета на наскърбление,
{36:9} Тогава им явява делата им И престъпленията им, че са се възгордели,
{36:10} Отваря и ухото им за поука, И заповядва да се върнат от беззаконието;
{36:11} И ако послужат и служат на Него, Ще прекарат дните си в благополучие И годините си във веселия;
{36:12} Но ако не послушат, ще загинат от меч, И ще умрат без мъдрост.
{36:13} А нечестивите в сърце питаят яд, Не викат към Бога за помощ когато ти връзва;
{36:14} Те умират в младост, И животът им угасва между мръсните.
{36:15} Той избавя наскърбения чрез скръбта му, И чрез бедствие отваря ушите им
{36:16} И така би извел и тебе из утеснение В широко място, гдето няма теснота; И слаганото на трапезата ти било би пълно с тлъстина.
{36:17} Но ти си пълен със съжденията на нечестивия; Затова съдбата и правосъдието те хващат,
{36:18} Внимавай да не би жегата на страданията ти да те подигне против удара; Тогава нито голям откуп би те отървал.
{36:19} Ще важи ли викането ти да те извади от бедствие, Или всичките напрежения на силата ти?
{36:20} Не пожелавай нощта, Когато людете изчезват от мястото си.
{36:21} Внимавай! Не пожелавай беззаконието; Защото ти си предпочел това повече от наскърблението.
{36:22} Ето, Бог е възвишен в силата Си; Кой е господар като Него?
{36:23} Кой Му е предписал пътя Му? Или кой може да Му рече: Извършил си беззаконие?
{36:24} Помни да възвеличаваш Неговото дело, Което човеците възпяват,
{36:25} В което всичките човеци се взират, Което човекът гледа от далеч.
{36:26} Ето, Бог е велик, и ние Го не познаваме; Числото на годините Му е неизследимо.
{36:27} Той привлича водните капки, Които таят в дъжд от парите Му,
{36:28} Които облаците изливат И оросяват върху множество човеци.
{36:29} Може ли, даже, някой да разбере как се разпростират облаците, Или се произвеждат гърмежите на скинията Му?
{36:30} Ето, простира светлината Си около Себе Си, И се покрива с морските дъна.
{36:31} (Понеже чрез тия неща съди народите; Дава храна изобилно),
{36:32} Покрива ръцете Си със светкавицата, И заповядва й где да удари;
{36:33} Шумът й известява за това, И добитъкът - за пламъка, който възлиза.
{37:1} Да! Поради това сърцето ми трепери И се измества от мястото си.
{37:2} Слушайте внимателно гърма на гласа Му, И шума, който излиза из устата Му.
{37:3} Праща го под цялото небе И светкавицата Си до краищата на земята;
{37:4} След нея рече глас, Гърми с гласа на величието Си, И не ги възпира щом се чуе гласа Му.
{37:5} Бог гърми чудно с гласа Си, Върши велики дела, които не можем да разбираме;
{37:6} Защото казва на снега: Вали на земята, - Също и на проливния дъжд и на поройните Си дъждове;
{37:7} Запечатва ръката на всеки човек, Така щото всичките човеци, които е направил, да разбират силата Му.
{37:8} Тогава зверовете влизат в скривалищата И остават в рововете си.
{37:9} От помещението си иде бурята, И студът от ветровете що разпръскват облаците.
{37:10} Чрез духане от Бога се дава лед, И широките води замръзват;
{37:11} Тоже гъстия облак Той натоварва с влага, Простира на широко светкавичния Си облак,
{37:12} Които според Неговото наставление се носят наоколо За да правят всичко що им заповядва По лицето на земното кълбо.
{37:13} Било, че за наказание, или за земята Си, Или за милост, ги докарва.
{37:14} Слушай това, Иове, Застани та размисли върху чудесните Божии дела.
{37:15} Разбираш ли как им налага Бог волята Си. И прави светкавицата да свети от облака Му?
{37:16} Разбираш ли как облаците увисват, Чудесните дела на Съвършения в знание? -
{37:17} Ти, чиито дрехи стават топли, Когато земята е в затишие, поради южния вятър,
{37:18} Можеш ли като Него да разпростреш небето, Което, като леяно огледало е здраво?
{37:19} Научи ни що да Му кажем, Защото поради невежество* ние не можем да наредим думите си
{37:20} Ще Му се извести ли, че желая да говоря, Като зная че, ако продума човек непременно ще бъде погълнат?
{37:21} И сега човеците не могат да погледнат на светлината, Когато блещи на небето, като е заминал вятърът и го е очистил,
{37:22} Та е дошло златозарно сияние от север; А как ще погледнат на Бога, у Когото е страшна слава!
{37:23} Всемогъщ е, не можем да Го проумеем, превъзходен е в сила; А правосъдието и преизобилната правда Той няма да отврати.
{37:24} Затова Му се боят човеците; Той не зачита никого от високоумните+.
{38:1} Тогава Господ отговори на Иова из бурята и каза:
{38:2} Кой е тогава този, който помрачава Моя съвет С неразумни думи?
{38:3} Опаши сега кръста си като мъж, И ще те попитам; и ти ми изяснявай,
{38:4} Где беше ти, когато основах земята? Извести, ако си разумен:
{38:5} Кой определи мерките й? (ако знаеш) Или кой тегли връв за мерене по нея?
{38:6} На какво се вдълбочиха основите й? Или кой положи краеъгълния й камък,
{38:7} Когато звездите на зората пееха заедно, И всички Божии синове възклицаваха от радост?
{38:8} Или кой затвори морето с врати, Когато се устреми та излезе из матка,
{38:9} Когато го облякох с облак И го пових с мъгла,
{38:10} И поставих му граница от Мене, Турих лостове и врати,
{38:11} И рекох: До тук ще дохождаш, но не по-нататък, И тук ще се спират гордите ти вълни?
{38:12} Откак започнаха дните ти заповядал ли си ти на утрото И показал на зората мястото й,
{38:13} За да обхване краищата на земята, Така щото да се изтърсят от нея злодейците
{38:14} Та да се преобразува тя, както глина под печат, И всичко да изпъква като че ли в облекло,
{38:15} А от нечестивите да се отнеме виделината им, И издигнатата им мишца да се строши?
{38:16} Проникнал ли си до изворите на морето? Или ходил ли си да изследваш бездната?
{38:17} Откриха ли се на тебе вратите на смъртта? Или видял ли си сенчестите врати на смъртта?
{38:18} Схванал ли си широчината на земята? Кажи, ако си разбрал всичко това.
{38:19} Где е пътят към обиталището на светлината? И на тъмнината где е мястото й,
{38:20} За да й заведеш до границата й, И да познаеш пътеките към дома й?
{38:21} Без съмнение, ти знаеш, защото тогаз си се родил, И голямо е числото на твоите дни!
{38:22} Влизал ли си в съкровищниците за снега, Или виждал ли си съкровищниците за градушката,
{38:23} Които пазя за време на скръб, За ден на бой и на война?
{38:24} Що е пътят за мястото, гдето се разсява светлината, Или се разпръсва по земята източният вятър?
{38:25} Кой е разцепил водопровод за проливните дъждове, Или път за светкавицата на гръма,
{38:26} За да се докара дъжд върху ненаселена земя, Върху пустинята, гдето няма човек,
{38:27} За да насити пустата и запустяла земя. И да направи нежната трева да изникне?
{38:28} Дъждът има ли баща? Или кой е родил капките на росата?
{38:29} От чия матка излиза ледът? И кой е родил небесната слана? -
{38:30} Когато водите се втвърдяват като камък, И повърхността на бездната се смръзва.
{38:31} Ти ли връзваш връзките на Плеадите, Или развързваш въжетата на Ориона?
{38:32} Извеждаш ли Мазарот* на времето му? Или управляваш ли Мечката с малките й?
{38:33} Познаваш ли законите на небето? Установяваш ли неговото владичество върху земята?
{38:34} Издигаш ли гласа си до облаците, За да те покрият изобилни води?
{38:35} Изпращаш ли светкавици, та да излизат И да ти казват: Ето ни?
{38:36} Кой е турил мъдрост в облаците? Или кой е дал разум на гъстите облаци?
{38:37} Кой с мъдрост брои облаците? Или кой излива небесните мехове
{38:38} Та да се сгъстява пръстта в куп, И буците да се слепят?
{38:39} Улавят ли лов за лъвицата? Или насищат ли охотата на лъвовите малки,
{38:40} Когато седят в рововете си, И остават в скривалищата за да причакват?
{38:41} Кой приготвя за враната храната й, Когато пилетата й от нямане храна Се скитат и викат към Бога?
{39:1} Знаеш ли времето, когато раждат дивите кози по канарите? Забелязваш ли кога раждат кошутите?
{39:2} Преброяваш ли колко месеци изпълняват те? Или знаеш ли срока за раждането им? -
{39:3} Когато се навеждат, раждат малките си, Освобождават се от болките си.
{39:4} Малките им заякват, растат в полето; Излизат и не се връщат вече при тях.
{39:5} Кой е пуснал на свобода дивия осел? Или кой е развързал връзките на тоя плах бежанец,
{39:6} За кой съм направил пустинята за къща И солената земя за негово жилище?
{39:7} Той се присмива на градския шум, Нито внимава на викането на този, който го кара.
{39:8} Планините, които обикаля, са пасбището му; И търси всякаква зеленина.
{39:9} Ще благоволи ли дивият вол да ти работи, Или ще нощува ли в твоите ясли?
{39:10} Можеш ли да впрегнеш дивия вол за оране? Или ще браносва ли той полетата зад тебе?
{39:11} Ще се облегнеш ли на него, защото силата му е голяма? Или ще повериш ли на него работата си?
{39:12} Ще се довериш ли на него да ти прибере житото ти И да го събере в гумното ти?
{39:13} Крилата на камилоптицата пляскат весело; Но крилата и перата й благи ли са?
{39:14} Защото тя оставя яйцата си на земята И ги топли в пръстта,
{39:15} А забравя, че е възможно нога да ги смаже Или полски звяр да ги стъпче.
{39:16} Носи се жестоко с малките си, като че не са нейни; Трудът й е напразно, защото не я е грижа за опасности:
{39:17} Понеже Бог я е лишил от мъдрост, И не я е обдарил с разум.
{39:18} Когато стане да бяга Присмива се на коня и на ездача му.
{39:19} Ти ли си дал сила на коня? Облякъл си врата му с трептяща грива?
{39:20} Ти ли го правиш да скача като скакалец? Гордото му пръхтене е ужасно.
{39:21} Копае с крак в долината, и се радва на силата си; Излиза срещу оръжията.
{39:22} Присмива се на страха и не се бои. Нито се обръща назад от меча,
{39:23} Тула по страната му трещи, И лъскавото копие, и сулицата.
{39:24} С буйство и ярост той гълта земята; И при гласа на тръбата не вярва от радост.
{39:25} Щом свири тръбата, той казва: Хо, хо! И от далеч подушва боя, Гърменето на военачалниците и викането.
{39:26} Чрез твоята ли мъдрост лети на горе ястребът, И простира крилата си към юг?
{39:27} При твоята ли заповед се възвишава орелът, И при гнездото си по височините?
{39:28} Живее по канарите, и там се помещава, По върховете на скалите, и по непроходимите места.
{39:29} От там си съзира плячка, Очите му я съглеждат от далеч.
{39:30} И пилетата му смучат кръв; И дето има трупове, там е той.
{40:1} Господ говори на Иова и каза:
{40:2} Тоя, която е изобличил Всемогъщият, ще ли се бори с Него? Тоя, който се препира с Бога, нека отговори на всичко това.
{40:3} Тогава Иов отговори Господу, казвайки:
{40:4} Ето, аз съм нищожен; какво да Ти отговоря? Турям ръката си на устата си.
{40:5} Веднъж съм говорил, и не ще да отговарям вече, Дори дваж, но няма да повторя.
{40:6} Тогава Господ отговори на Иова из бурята, като каза:
{40:7} Опаши сега кръста си като мъж; Аз ще те попитам, и ти Ми изявявай.
{40:8} Дори не ще ли допускаш Моята съдба? Ще осъдиш ли Мене, за да оправдаеш себе си?
{40:9} Или имаш ли мишца като Бога? И можеш ли да гърмиш с глас като Него?
{40:10} Украси се сега с превъсходство и достолепие, И облечи се в чест и величие.
{40:11} Изсипвай преливащия си гняв; И гледай на всеки горделив, и смирявай го;
{40:12} Гледай на всеки горделив, и снишавай го; И стъпквай нечестивите на мястото им;
{40:13} Скрий го купно в пръстта; Вържи лицата им в скрито място.
{40:14} Тогава и Аз ще изповядам пред тебе, Че твоята десница може да те спаси.
{40:15} Ето сега речния кон* който съм направил както и тебе; Яде трева като вол.
{40:16} Ето сега, силата му е в чреслата му, И якостта му е в мускулите на корема му.
{40:17} Клати опашката си като кедър; Жилите на бедрата му са сплотени.
{40:18} Костите му са като медни цеви; Ребрата му са като железни лостове.
{40:19} Той е изящното дело Божие; Оня, Който го е направил, го е снабдил с меча Си.
{40:20} Наистина планините промишляват за него храна. Гдето играят всичките полски зверове.
{40:21} Ляга под сенчестите дървета, В съкровището на тръстиката, и в блатата;
{40:22} Сенчестите дървета го покриват със сянката си; Върбите на потоците го обкръжават.
{40:23} Ето, ако би придошла река, той не трепери; Не се смущава, ако би се и Иордан устремил по устата му.
{40:24} Може ли някой да го хване когато е на щрек. Или да прободе носа му с примка?
{41:1} Можеш ли да извлечеш крокодила+ с въдица, Или да притиснеш езика му с въже?
{41:2} Можеш ли тури оглавник на носа му, Или да пробиеш челюстта му с кука?
{41:3} Ще отправи ли той към тебе много моления? Ще ти говори ли със сладки думи?
{41:4} Ще направи ли договор с тебе, Та да го вземеш за вечен слуга?
{41:5} Можеш ли игра с него както с птица? Или ще то вържеш ли за забава на момичетата си?
{41:6} Дружините риболовци ще търгуват ли с него? Ще го разделят ли между търговците?
{41:7} Можеш ли прониза* кожата му със сулици, Или главата му с рибарски копия?
{41:8} Тури ръката си на него; Спомни си боя, и не прави вече това.
{41:9} Ето, надеждата да го хване някой е празна; Даже от изгледа му не отпада ли човек?
{41:10} Няма човек толкова дързък щото да смее да го раздразни. Тогава кой може да застане пред Мене?
{41:11} Кой Ми е дал по-напред, та да му отплатя? Все що има под цялото небе е Мое.
{41:12} Няма да мълча за телесните му части, нито за силата Му. Нито за хубавото му устройство.
{41:13} Кой може да смъкне външната му дреха? Кой може да влезе вътре в двойните му челюсти+?
{41:14} Кой може да отвори вратите на лицето му? Зъбите му изоколо са ужасни.
{41:15} Той се гордее с наредените си люспи, Съединени заедно като че ли плътно запечатани;
{41:16} Едната се допира до другата Така щото ни въздух не може да влезе между тях;
{41:17} Прилепени са една за друга, Държат се помежду си тъй щото не могат да се отделят.
{41:18} Когато киха блещи светлина, И очите му са като клепачите на зората.
{41:19} Из устата му излизат запалени факли, И огнени искри изкачат.
{41:20} Из ноздрите му излиза дим, Като на възвряло гърне над пламнали тръстики.
{41:21} Дишането му запаля въглища. И пламъкът излиза из устата му.
{41:22} На врата му обитава сила. И всички заплашени скачат* пред него.
{41:23} Пластовете на месата му са слепени, Твърди са на него, не могат се поклати.
{41:24} Сърцето му е твърдо като камък, Даже твърдо като долния воденичен камък.
{41:25} Когато става, силните се ужасяват, От страх се смайват.
{41:26} Мечът на тогова, който би го улучил, не може да удържи, - Ни копие, ни сулица, ни остра стрела.
{41:27} Той счита желязото като плява, Медта като гнило дърво.
{41:28} Стрелите не могат го накара да бяга; Камъните на прашката са за него като слама;
{41:29} Сопи се считат като слама; Той се присмива на махането на копието.
{41:30} Като остри камъни има по долните му части; Простира като белези от диканя върху тинята;
{41:31} Прави бездната да ври като котел; Прави морето като варилница за миро.
{41:32} Оставя подир себе си светла диря, Тъй щото някой би помислил, че бездната е побеляла от старост.
{41:33} На земята няма подобен нему, Създаден да няма страх.
{41:34} Той изглежда всяко високо нещо; Цар е над всичките горделиви зверове*.
{42:1} Тогава Иов отговори Господу, казвайки:
{42:2} Зная, че всичко можеш, И че никое Твое намерение не може да бъде възпрепятствувано.
{42:3} Наистина, кой е този, който помрачава Твоя съвет неразумно. Ето защо аз говорих за онова, което не съм разбирал, За неща пречудни за мене, които не съм познавал.
{42:4} Слушай, моля Ти се, и аз ще говоря; Ще Те попитам, и Ти ми изявявай.
{42:5} Слушал бях за Тебе със слушането на ухото, Но сега окото ми Те вижда;
{42:6} Затова отричам се от думите си, И се кая в пръст и пепел.
{42:7} А когато Господ изговори тия думи на Иова, Господ рече на теманеца Елифаз: Гневът ми пламна против тебе и против двамата ти приятели, защото не сте говорили за Мене това, което е право, както слугата Ми Иов.
{42:8} Затова вземете си сега седем телци и седем овни, та идете при слугата Ми Иова, и пренесете всеизгаряне за себе си; а слугата Ми Иов ще се помоли за вас, (защото него ще приема), за да не постъпи с вас според безумието ви, защото не сте говорили за Мене това, което е право, както слугата Ми Иов.
{42:9} И тъй теманецът Елифаз, и савхиецът Валдад, и нааматецът Софар отидоха, та сториха както им заповяда Господ; и Господ прие Иова.
{42:10} И Господ преобърна плена на Иова, когато той се помоли за приятелите си; и Господ даде на Иова двойно колкото имаше по-напред.
{42:11} Тогава дойдоха при него всичките му братя, всичките му сестри и всичко, които бяха го познавали по-напред, та ядоха хляб с него в къщата му; и, като плакаха за него, утешиха го относно цялото зло, което Господ му беше нанесъл; и всеки му даде по един сребърник, и всеки по една златна обица.
{42:12} Така Господ благослови последните дни на Иова повече от първите му; тъй щото придоби четиринадесет хиляди овце, шест хиляди камили, хиляда чифта волове и хиляда ослици.
{42:13} Още му се родиха седем сина и три дъщери;
{42:14} и първата си дъщеря нарече Емима, втората Касия, а третата Керенапух.
{42:15} И по цялата страна не се намираха жени тъй красиви както Иововите дъщери; и баща им даде на тях наследство както на* братята им.
{42:16} Подир това Иов живя сто и четиринадесет години, и видя синовете си и внуците си до четири поколения.
{42:17} И тъй, Иов умря, стар и сит от дни.
