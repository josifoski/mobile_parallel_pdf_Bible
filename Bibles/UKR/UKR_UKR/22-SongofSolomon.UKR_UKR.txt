{1:1} Соломонова Пісня над піснями.
{1:2} Нехай він цілує мене поцілунками уст своїх, бо ліпші кохання твої від вина!
{1:3} На запах оливи твої запашні, твоє ймення неначе олива розлита, тому діви кохають тебе!
{1:4} Потягни ти мене за собою, біжім! Цар впровадив мене у палати свої, ми радіти та тішитись будемо тобою, згадаємо кохання твої, від вина приємніші, поправді кохають тебе!
{1:5} Дочки єрусалимські, я чорна та гарна, немов ті намети кедарські, мов занавіси Соломонові!
{1:6} Не дивіться на те, що смуглявенька я, бож сонце мене опалило, сини неньки моєї на мене розгнівалися, настановили мене сторожити виноградники, та свого виноградника власного не встерегла я!...
{1:7} Скажи ж мені ти, кого покохала душа моя: Де ти пасеш? Де даєш ти спочити у спеку отарі? Пощо біля стад твоїх друзів я буду, немов та причинна?
{1:8} Якщо ти не знаєш цього, вродливіша посеред жінок, то вийди собі за слідами отари, і випасуй при шатрах пастуших козлятка свої.
{1:9} Я тебе прирівняв до лошиці в возах фараонових, о моя ти подруженько!
{1:10} Гарні щічки твої поміж шнурами перел, а шийка твоя між разками намиста!
{1:11} Ланцюжки золоті ми поробимо тобі разом із срібними кульками!
{1:12} Доки цар при своєму столі, то мій нард видає свої пахощі.
{1:13} Мій коханий для мене мов китиця мирри: спочиває між персами в мене!
{1:14} Мій коханий для мене мов кипрове гроно в ен-ґедських садах-виноградах!
{1:15} Яка ти прекрасна, моя ти подруженько, яка ти хороша! Твої очі немов голубині!
{1:16} Який ти прекрасний, о мій ти коханий, який ти приємний! а ложе нам зелень!
{1:17} Бруси наших домів то кедрини, стелі в нас кипариси!
{2:1} Я саронська троянда, я долинна лілея!
{2:2} Як лілея між тереном, так подруга моя поміж дівами!
{2:3} Як та яблуня між лісовими деревами, так мій коханий поміж юнаками, його тіні жадала й сиділа я в ній, і його плід для мого піднебіння солодкий!
{2:4} Він впровадив мене до винярні, а прапор його надо мною кохання!
{2:5} Підкріпіте мене виноградовим печивом, освіжіть мене яблуками, бо я хвора з кохання!
{2:6} Ліва рука його під головою моєю, правиця ж його пригортає мене!...
{2:7} Заклинаю я вас, дочки єрусалимські, газелями чи польовими оленями, щоб ви не сполохали, й щоб не збудили кохання, аж доки йому до вподоби!...
{2:8} Голос мого коханого!... Ось він іде, ось він скаче горами, по пагірках вистрибує...
{2:9} Мій коханий подібний до сарни чи до молодого оленя. Он стоїть він у нас за стіною, зазирає у вікна, заглядає у ґрати...
{2:10} Мій коханий озвався й промовив до мене: Уставай же, подруго моя, моя красна, й до мене ходи!
{2:11} Бо оце проминула пора дощова, дощ ущух, перейшов собі він.
{2:12} Показались квітки на землі, пора соловейка настала, і голос горлиці в нашому краї лунає!
{2:13} Фіґа випустила свої ранні плоди, і розцвілі виноградини пахощі видали. Уставай же, подруго моя, моя красна, й до мене ходи!
{2:14} Голубко моя у розщілинах скельних, у бескіднім сховку, дай побачити мені твоє личко, дай почути мені голосок твій, бо голос твій милий, а личко твоє уродливе!
{2:15} Ловіть нам лисиці, лисинята маленькі, що ушкоджують нам виноградники, виноградники ж наші у цвіті!
{2:16} Мій коханий він мій, я ж його, він пасе між лілеями!
{2:17} Поки день прохолоду навіє, а тіні втечуть, вернись, мій коханий, стань подібний до сарни чи до молодого оленя в пахучих горах!
{3:1} По ночах на ложі своїм я шукала того, кого покохала душа моя... Шукала його, та його не знайшла...
{3:2} Хай устану й нехай я пройдуся по місті, хай на вулицях та на майданах того пошукаю, кого покохала душа моя! Шукала його, та його не знайшла...
{3:3} Спіткали мене сторожі, що по місті проходять... Чи не бачили часом того, кого покохала душа моя?
{3:4} Небагато пройшла я від них, та й знайшла я того, кого покохала душа моя: схопила його, й не пустила його, аж поки його не ввела у дім неньки своєї, та в кімнату тієї, що в утробі носила мене!...
{3:5} Заклинаю я вас, дочки єрусалимські, газелями чи польовими оленями, щоб ви не сполохали, щоб не збудили кохання, аж доки йому до вподоби!...
{3:6} Хто вона, що виходить із пустині, немов стовпи диму, окурена миррою й ладаном, всілякими пахощами продавця?
{3:7} Ось ложе його, Соломонове, шістдесят лицарів навколо нього, із лицарів славних Ізраїлевих!
{3:8} Усі вони мають меча, усі вправні в бою, кожен має свого меча при своєму стегні проти страху нічного.
{3:9} Ноші зробив собі цар Соломон із ливанських дерев:
{3:10} стовпці їхні зробив він із срібла, а їхне опертя золоте, пурпурове сидіння, їхня середина вистелена коханням дочок єрусалимських!...
{3:11} Підіть і побачте, о дочки сіонські, царя Соломона в вінку, що ним мати його увінчала його в день весілля його та в день радости серця його!
{4:1} Яка ти прекрасна, моя ти подруженько, яка ти хороша! Твої оченятка, немов ті голубки, глядять з-за серпанку твого! Твої коси немов стадо кіз, що хвилями сходять з гори Гілеадської!
{4:2} Твої зубки немов та отара овець пообстриганих, що з купелю вийшли, що котять близнята, і між ними немає неплідної...
{4:3} Твої губки немов кармазинова нитка, твої устонька красні, мов частина гранатного яблука скроня твоя за серпанком твоїм!
{4:4} Твоя шия немов та Давидова башта, на зброю збудована: тисяча щитів повішена в ній, усе щити лицарів!
{4:5} Два перса твої мов ті двоє близнят молодих у газелі, що випасуються між лілеями...
{4:6} Поки день прохолоду навіє, а тіні втечуть, піду я собі на ту миррину гору й на пагірок ладану...
{4:7} Уся ти прекрасна, моя ти подруженько, і плями нема на тобі!
{4:8} Зо мною з Лівану, моя наречена, зо мною з Лівану ти підеш! Споглянеш з вершини Амани, з вершини Сеніру й Гермону, з леговища левів, з леопардових гір.
{4:9} Забрала ти серце мені, моя сестро, моя наречена, забрала ти серце мені самим очком своїм, разочком одненьким намиста свого!...
{4:10} Яке любе кохання твоє, о сестрице моя, наречена! Скільки ліпше кохання твоє за вино, а запашність олив твоїх за всі пахощі!...
{4:11} Уста твої крапають мед щільниковий, моя наречена, мед і молоко під твоїм язичком, а пахощ одежі твоєї як ліванські ті пахощі!
{4:12} Замкнений садок то сестриця моя, наречена моя замкнений садок, джерело запечатане...
{4:13} Лоно твоє сад гранатових яблук з плодом досконалим, кипри із нардами,
{4:14} нард і шафран, пахуча тростина й кориця з усіма деревами ладану, мирра й алое зо всіма найзапашнішими пахощами,
{4:15} ти джерело садкове, криниця живої води, та тієї, що плине з Ливану!...
{4:16} Прокинься, о вітре з півночі, і прилинь, вітре з полудня, повій на садок мій: нехай потечуть його пахощі! Хай коханий мій прийде до саду свого, і нехай споживе плід найкращий його!...
{5:1} Прийшов я до саду свого, о сестро моя, наречена! Збираю я мирру свою із бальзамом своїм, споживаю свого стільника разом із медом своїм, п'ю вино я своє зо своїм молоком!... Споживайте, співдрузі, пийте до схочу, кохані!
{5:2} Я сплю, моє ж серце чуває... Ось голос мого коханого!... Стукає... Відчини мені, сестро моя, о моя ти подруженько, голубко моя, моя чиста, бо росою покрилася вся моя голова, мої кучері краплями ночі!...
{5:3} Зняла я одежу свою, як знову її надягну? Помила я ніжки свої, як же їх занечищу?...
{5:4} Мій коханий простяг свою руку крізь отвір, і нутро моє схвилювалось від нього!...
{5:5} Встала я відчинити своєму коханому, а з рук моїх капала мирра, і мирра текла на засувки замка з моїх пальців...
{5:6} Відчинила своєму коханому, а коханий мій зник, відійшов!... Душі не ставало в мені, як він говорив... Я шукала його, та його не знайшла... Я гукала його, та він не відізвався до мене...
{5:7} Стріли мене сторожі, що ходять по місті, набили мене, завдали мені рани... Здерли з мене моє покривало, сторожі міських мурів!
{5:8} Заклинаю я вас, дочки єрусалимські, як мого коханого стрінете ви, що йому повісте? Що я хвора з кохання!
{5:9} Чим коханий твій кращий від інших коханих, вродливіша з жінок? Чим коханий твій кращий від інших коханих, що так заклинаєш ти нас?
{5:10} Коханий мій білий й рум'яний, визначніший він від десяти тисяч інших...
{5:11} Голова його щиреє золото, його кучері пальмове віття, чорні, як ворон...
{5:12} Його очі немов голубки над джерелами водними, у молоці повимивані, що над повним струмком посідали!
{5:13} Його личка як грядка бальзаму, немов квітники запашні! Його губи лілеї, з яких капає мирра текуча!
{5:14} Його руки стовпці золоті, повисаджувані хризолітом, а лоно його твір мистецький з слонової кости, покритий сапфірами!
{5:15} Його стегна стовпи мармурові, поставлені на золотії підстави! Його вигляд немов той Ливан, він юнак як ті кедри!
{5:16} Уста його солодощі, і він увесь пожадання... Оце мій коханий, й оце мій дружок, дочки єрусалимські!
{6:1} Куди твій коханий пішов, о найвродливіша з жінок? Куди спрямував твій коханий? Бо ми пошукаємо його із тобою.
{6:2} Мій коханий пішов до садочка свого, в квітники запашні, щоб пасти в садках і збирати лілеї.
{6:3} Я належу своєму коханому, а мені мій коханий, що пасе між лілеями!
{6:4} Ти прекрасна, моя ти подруженько, мов та Тірца, ти хороша, як Єрусалим, ти грізна, як війська з прапорами!
{6:5} Відверни ти свої оченята від мене, бо вони непокоять мене! Твої коси немов стадо кіз, що хвилями сходять з того Гілеаду!
{6:6} Твої зуби немов та отара овець, що з купелю вийшли, що котять близнята, і між ними немає неплідної!
{6:7} Мов частина гранатного яблука скроня твоя за серпанком твоїм!
{6:8} Шістдесят є цариць, і вісімдесят є наложниць, а дівчатам немає числа,
{6:9} та єдина вона ця голубка моя, моя чиста! У неньки своєї вона одиначка, обрана вона у своєї родительки! Як бачили дочки Сіону її, то щасливою звали її, цариці й наложниці то вихваляли її:
{6:10} Хто це така, що вона виглядає, немов та досвітня зоря, прекрасна, як місяць, як сонце ясна, як полки з прапорами грізна?
{6:11} Зійшла я в оріховий сад, щоб поглянути на пуп'яночки при потоці, щоб побачити там, чи зацвів виноград, чи гранатові яблуні порозцвітали?
{6:12} І не зчулася я, як мене посадила душа моя між колесниці моєї дружини бояр...
{6:13} (7-1) Вернися, вернись, Суламітко! Вернися, вернися, нехай ми на тебе надивимось! Чого вам дивитися на Суламітку, немов би на танець військовий?
{7:1} (7-2) Хороші які стали ноги твої в черевичках, князівно моя! Заокруглення стегон твоїх мов намисто, руками мистецькими виточене!
{7:2} (7-3) Твоє лоно немов круглоточена чаша, в якій не забракне вина запашного! Твій живіт сніп пшениці, оточений тими лілеями!
{7:3} (7-4) Два перса твої немов двоє сарняток близнят!
{7:4} (7-5) Твоя шия як башта із кости слонової, твої очі озерця в Хешбоні при брамі того Бат-Рабіму, в тебе ніс немов башта ливанська, що дивиться все в бік Дамаску!
{7:5} (7-6) Голівка твоя на тобі мов Кармел, а коса на голівці твоїй немов пурпур, полонений цар тими кучерями!
{7:6} (7-7) Яка ти прекрасна й приємна яка, о кохання в розкошах!
{7:7} (7-8) Став подібний до пальми твій стан, твої ж перса до грон виноградних!
{7:8} (7-9) Я подумав: виберуся на цю пальму, схоплюся за віття її, і нехай стануть перса твої, немов виноградні ті грона, а пахощ дихання твого як яблука!...
{7:9} (7-10) А уста твої як найліпше вино: простує воно до мого коханого, чинить промовистими й уста сплячих!
{7:10} (7-11) Я належу своєму коханому, а його пожадання до мене!
{7:11} (7-12) Ходи ж, мій коханий, та вийдемо в поле, переночуємо в селах!
{7:12} (7-13) Устанемо рано, й ходім у сади-виногради, подивимося, чи зацвів виноград, чи квітки розцвілись, чи гранатові яблуні порозцвітали?... Там кохання своє тобі дам!
{7:13} (7-14) Видадуть пах мандрагори, при наших же входах всілякі коштовні плоди, нові та старі, що я їх заховала для тебе, коханий ти мій!
{8:1} О, коли б ти мені був за брата, що перса ссав в нені моєї, коли б стріла тебе я на вулиці, цілувала б тебе, і ніхто мені не докоряв би!
{8:2} Повела б я тебе й привела б у дім нені своєї: ти навчав би мене, я б тебе напоїла вином запашним, соком гранатових яблук своїх!
{8:3} Ліва рука його під головою моєю, правиця ж його пригортає мене!...
{8:4} Заклинаю я вас, дочки єрусалимські, нащо б сполохали, й нащо б збудили кохання, аж доки йому до вподоби!
{8:5} Хто вона, що виходить із пустині, спираючися на свого коханого? Під яблунею я збудила тебе, там повила тебе мати твоя, там тебе повила твоя породителька!
{8:6} Поклади ти мене, як печатку на серце своє, як печать на рамено своє, бо сильне кохання, як смерть, заздрощі непереможні, немов той шеол, його жар жар огню, воно полум'я Господа!
{8:7} Води великі не зможуть згасити кохання, ані ріки його не заллють! Коли б хто давав за кохання маєток увесь свого дому, то ним погордили б зовсім!...
{8:8} Є сестра в нас мала, й перс у неї нема ще. Що зробимо нашій сестричці в той день, коли сватати будуть її?
{8:9} Якщо вона мур, забороло із срібла збудуємо на ній, а якщо вона двері обкладемо кедровою дошкою їх...
{8:10} Я мур, мої ж перса як башти, тоді я була в його очах мов та, яка спокій провадить...
{8:11} Виноградника мав Соломон у Баал-Гамоні, виноградника він віддавав сторожам, щоб кожен приносив за плід його тисячу срібла.
{8:12} Але мій виноградник, що маю його, при мені! Тобі, Соломоне, хай буде та тисяча, а сторожам його плоду дві сотні!
{8:13} О ти, що сидиш у садках, друзі твої прислухаються до твого голосу: дай почути його і мені!
{8:14} Утікай, мій коханий, і станься подібний до сарни собі, чи до молодого оленя у бальзамових горах!
