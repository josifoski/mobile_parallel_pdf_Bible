{1:1} Ka hari te tangata kahore nei e haere i te whakaaro o te tangata kino, a kahore e tu i te ara o te hunga hara, kahore ano e noho i te nohoanga o te hunga whakahi.
{1:2} Engari ko te ture a Ihowa tana e whakaahuareka ai; kei tona ture ona whakaaro i te ao, i te po.
{1:3} E rite hoki ia ki te rakau i whakatokia ki te taha o nga awa wai, e whai hua nei i te po e hua ai: e kore tona rau e memenga; a ka pono ana mea katoa e mea ai ia.
{1:4} E kore e pera nga tangata kino; engari ka rite ki te papapa e aia ana e te hau.
{1:5} Ae ra, e kore e tu te hunga kino i te whakawakanga, me te hunga hara i te whakaminenga o te hunga tika.
{1:6} E matau ana hoki a Ihowa ki te ara o te hunga tika: ko te ara ia o te hunga kino e ngaro.
{2:1} He aha ka nana ai nga tauiwi, ka whakaaro horihori ai nga iwi?
{2:2} Whakatika mai ana nga kingi o te whenua, runanga tahi ana nga ariki, ki te whawhai ki a Ihowa, ki tana tangata hoki i whakawahi ai; me te ki ano,
{2:3} Kia motumotuhia e tatou a raua here, kia akiritia a raua taura i a tatou.
{2:4} Ko ia kei te rangi e noho ana, ka kata ia: ka whakahi te Ariki ki a ratou.
{2:5} Na ka korero ia ki a ratou me te riri ano: ka tino weriweri hoki, ka whakahorere i a ratou,
{2:6} Ahakoa ra ka whakawahia e ahau taku kingi ki runga ki taku maunga tapu, ki Hiona.
{2:7} Maku e whakapuaki te kupu, kua mea a Ihowa ki ahau, Ko koe taku tama, nonaianei koe i whakatupuria ai e ahau.
{2:8} Inoi ki ahau, a ka hoatu e ahau ki a koe nga tauiwi hei kainga mou, me nga topito o te whenua hei nohoanga tupu mou.
{2:9} Ka wawahi koe i a ratou ki te whiu rino, mongamonga noa ratou i a koe, ano he oko na te kaihanga rihi.
{2:10} Na kia mahara ra, e nga kingi: kia akona, e nga kaiwhakawa o te whenua.
{2:11} Mahi atu ki a Ihowa i runga i te wehi, kia hari me te wiri.
{2:12} Kihia te tama kei riri ia, a ka mate koutou i te ara, ka hohoro tonu hoki te mura o tona riri. Ka hari katoa te hunga e whakawhirinaki ana ki a ia.
{3:1} He himene na Rawiri, i tona omanga atu i tana tama i a Apoharama. E Ihowa, ano te tini o oku hoariri, he tokomaha te hunga e whakatika mai ana ki ahau.
{3:2} He tokomaha te mea ana ki toku wairua, hore rawa he whakaoranga mona i te Atua. (Hera.
{3:3} Ko koe ia, e Ihowa, hei whakangungu rakau moku, hei kororia moku, hei kaiwhakaara i toku matenga.
{3:4} I karanga toku reo ki a Ihowa: a whakahoki kupu mai ana ia ki ahau i tona maunga tapu. (Hera.
{3:5} I takoto ahau, i moe; i ara ake ano; na Ihowa hoki ahau i whakamau ake.
{3:6} E kore ahau e mataku i nga mano tini o te iwi, kua whakatika mai nei ki ahau karopoti noa.
{3:7} Whakatika, e Ihowa; whakaorangia ahau, e toku Atua: nau hoki i patu te kauae o oku hoariri katoa; mangungu noa i a koe nga niho o te hunga kino.
{3:8} Na Ihowa te whakaoranga: kei runga i tau iwi tau manaaki. (Hera.
{4:1} Ki te tino kaiwhakatangi Nekinoto. He himene na Rawiri. Whakahokia mai he kupu ki ahau, e te Atua o toku tika, ina karanga ahau: i ahau i te pouri i whakaputaina ahau e koe; kia atawhai ki ahau, whakarongo ki taku inoi.
{4:2} E nga tama a te tangata, kia pehea te roa o ta koutou mea i toku kororia hei whakama, o ta koutou aroha ki te horihori, o ta koutou whai i te teka? (Hera.
{4:3} Otiia kia mohio koutou he mea momotu ke na Ihowa te tangata tapu mana: e whakarongo a Ihowa ua karanga ahau ki a ia.
{4:4} Kia oho koutou, a kaua e hara: korerorero ki o koutou ngakau i runga i o koutou moenga, me te ata takoto ano. (Hera.
{4:5} Patua nga whakahere o te tika, me te okioki ano ki a Ihowa.
{4:6} He tokomaha te mea ana, Ma wai e whakakite te pai ki a matou? Kia ara, e Ihowa, te marama o tou mata ki runga ki a matou.
{4:7} Hira ake te hari i homai e koe ki roto ki toku ngakau i to ratou i te wa i hua ai a ratou witi, ta ratou waina.
{4:8} Ka takoto marire ahau, a moe tonu iho: ko koe anake hoki, e Ihowa, hei mea kia au toku noho.
{5:1} Ki te tino kaiwhakatangi Nehiroto. He himene na Rawiri. Tahuri tou taringa, e Ihowa, ki aku kupu, kia mohio koe ki toku whakaaroaronga.
{5:2} Whakarongo ki te reo o taku karanga, e toku Kingi, e toku Atua, he inoi hoki taku ki a koe.
{5:3} E rongo koe ki toku reo, e Ihowa, i te ata; i te ata ka whakatikaia atu e ahau taku inoi ki a koe, a ka titiro matatau atu.
{5:4} Ehara hoki koe i te Atua e pai ana ki te hara, e kore te kino e noho ki a koe.
{5:5} E kore te hunga wairangi e tu ki tou aroaro: e kinongia ana e koe nga kaimahi katoa i te kino.
{5:6} E ngaro i a koe te hunga korero teka; e whakarihariha ana a Ihowa ki te tangata toto, ki te tangata hianga.
{5:7} Ko ahau ia ka haere i runga i te tini o au atawhai ki tou whare: ka koropiko ki te ritenga o tau temepara tapu, me te wehi ano ki a koe.
{5:8} E Ihowa, arahina ahau i runga i tou tika, he hoariri hoki oku; whakatikaia tau ara i mua i ahau.
{5:9} Kahore hoki he pono i o ratou mangai; he kino kau a roto i a ratou; he urupa puare noa o ratou korokoro; e patipati ana o ratou arero.
{5:10} Whakataua te hara ki a ratou, e te Atua; kia hinga ratou i o ratou whakaaro; peia atu ratou me a ratou tini mahi tutu; mo ratou i whakakeke ki a koe.
{5:11} Na kia hari katoa te hunga e whakawhirinaki ana ki a koe: kia hamama tonu ratou i te koa, mo ratou e hipokina nei e koe; a kia whakamanamana ki a koe te hunga e aroha ana ki tou ingoa.
{5:12} No te mea ka manaakitia e koe, e Ihowa, te tangata tika; me he whakangungu rakau te manako e karapotia ai ia e koe.
{6:1} Ki te tino kaiwhakatangi Nekinoto, he mea Heminiti. He himene na Rawiri. E Ihowa, kaua e whakatupehupehu mai ki ahau, ina riri koe, kaua ano ahau e pakia ina arita mai koe.
{6:2} E Ihowa, tohungia ahau, he ngoikore hoki ahau: rongoatia ahau, e Ihowa, e ohooho ana hoki oku wheua.
{6:3} E ohooho noa iho ana hoki toku wairua: ko koe ia, e Ihowa, kia pehea atu te roa?
{6:4} Hoki mai, e Ihowa, kia mawhiti atu toku wairua: kia mahara ki tou aroha, a whakaorangia ahau.
{6:5} Kahore hoki he mahara ki a koe ina mate: ko wai hei whakawhetai ki a koe i roto i te reinga?
{6:6} Mauiui iho ahau i toku auetanga; e manu ana toku moenga i ahau a pau noa te po; e whakamakukuria ana e ahau toku takotoranga ki oku roimata.
{6:7} Pakoko kau toku kanohi i te tangi; kua koroheke haere i oku hoariri katoa.
{6:8} Mawehe atu i ahau, e nga kaimahi katoa i te kino; kua rongo nei hoki a Ihowa i te reo o taku tangi.
{6:9} Kua rongo a Ihowa ki taku inoi; ka manako a Ihowa ki taku karakia.
{6:10} Ka whakama, ka pokaikaha noa iho oku hoariri katoa: ka hoki ratou, ka pa whakarere atu te whakama.
{7:1} He Hikaiono na Rawiri, tana i waiata ai ki a Ihowa mo nga kupu a Kuhu Pineamine. E Ihowa, e toku Atua, kei a koe toku whakawhirinakitanga: kia ora ahau i te hunga katoa e aru ana i ahau, kia mawhiti atu hoki ahau:
{7:2} Kei haehae ia i toku wairua, ano he raiona, a titaritari noa, i te mea kahore he kaiarai.
{7:3} E Ihowa, e toku Atua, ki te mea naku tena mahi, ki te mea he hara kei oku ringa;
{7:4} Ki te mea i whakahokia e ahau he kino ki te tangata kua mau nei ta maua rongo; i whakaora nei hoki ahau i te tangata i kino noa mai ki ahau:
{7:5} Kia arumia toku wairua e te hoariri, a kia mau; kia takahia hoki toku ora e ia ki te whenua, kia whakatokotoria ano toku kororia ki te puehu. (Hera.
{7:6} E Ihowa, whakatika, kia riri koe, ara ake, e nana nei hoki oku hoa whawhai: kia oho ake hoki koe moku; kua kiia e koe te whakawa.
{7:7} Tukua kia karapotia koe e te whakaminenga o nga iwi: ma runga atu i a ratou tou hokinga atu ki runga.
{7:8} Ko Ihowa e whakarite whakawa ana mo nga iwi; kia rite, e Ihowa, tau whakawa moku ki taku mahi tika, ki te tapatahi hoki o oku whakaaro.
{7:9} Kia whakamutua te kino o te hunga kino: whakaukia hoki te tangata tika: e whakamatautau ana hoki te Atua tika i nga ngakau, i nga whatumanawa.
{7:10} Kei te Atua toku whakangungu rakau, mana e whakaora te hunga ngakau tika.
{7:11} He kaiwhakawa tika te Atua, ae ra, he Atua e riri ana i tenei ra, i tenei ra.
{7:12} Ki te kore tetahi e tahuri, ka whakakoia e ia tana hoari; kua whakapikoa e ia tana kopere, a oti rawa te whakapai.
{7:13} Oti rawa ano ana mea whakamate te whakapai e ia; kua meinga e ia ana pere ano he ahi.
{7:14} Nana, he kino te mea e whakamamae nei ia; he whanoke te mea i hapu ki roto ki a ia, a whanau ake he teka.
{7:15} I pokaia e ia he poka, he mea keri nana, taka iho ia ki roto ki te rua i mahia e ia.
{7:16} Ka hoki tona whanoke ki tona matenga, a ka tau iho tana tukino ki tona tumuaki.
{7:17} Ka rite ki tona tika taku whakamoemiti ki a Ihowa: ka himene atu hoki ahau ki te ingoa o Ihowa, o te Runga Rawa.
{8:1} Ki te tino kaiwhakatangi. Kititi. He himene na Rawiri. E Ihowa, e to matou Ariki, ano te nui o tou ingoa i te whenua katoa! Paku ana i a koe tou kororia ki runga ake i nga rangi!
{8:2} U pu i a koe te kaha o te mangai o nga kohungahunga, o nga mea ngote u hei mea mo ou hoariri, hei pehi mo te hoariri, mo te kairapu utu.
{8:3} Ka titiro ahau ki au rangi, ki te mahi a ou maihao, ki te marama, ki nga whetu, i hanga nei e koe;
{8:4} He aha te tangata i maharatia ai e koe? te tama ranei a te tangata i tirohia ai ia e koe?
{8:5} Nohinohi nei te wahi i whakaititia iho ai ia e koe i te Atua, karaunatia ana ia e koe ki te kororia, ki te honore.
{8:6} Waiho iho e koe hei kingi mo nga mahi a ou ringa; kua waiho e koe nga mea katoa i raro i ona waewae;
{8:7} Nga hipi katoa, nga puru, me nga kirehe katoa o te parae;
{8:8} Te manu o te rangi, me te ika o te moana, e tere nei i nga ara o nga moana.
{8:9} E Ihowa, e to matou Ariki, ano te nui o tou ingoa i te whenua katoa!
{9:1} Ki te tino kaiwhakatangi. Muturapena. He himene na Rawiri. Ka whakapaua toku ngakau ki te whakamoemiti ki a Ihowa, ka korerotia e ahau au mahi whakamiharo katoa.
{9:2} Ka koa ahau, ka whakamanamana ki a koe, ka himene atu ki tou ingoa, e te Runga Rawa.
{9:3} I te hokinga whakamuri o oku hoariri, tutuki ana ratou, ngaro iho i tou aroaro.
{9:4} Nau hoki i whakatika aku korero me toku whakawa; i runga koe i te torona e noho ana, e whakarite tika ana.
{9:5} Kua whakatupehupehu koe ki nga tauiwi, huna ana e koe te tangata kino, horoia atu ana to ratou ingoa ake ake.
{9:6} Ko te hoariri, mutu pu ratou, he ngaromanga oti tonu iho: a ko nga pa i huna e koe, ngaro whakarere to ratou whakamaharatanga.
{9:7} Ko Ihowa ia noho tonu hei kingi ake, ake: kua whakapaia e ia tona torona mo te whakawa.
{9:8} A e whakarite ia mo te ao i runga i te tika, ka whakatakoto tikanga mo nga iwi i runga i te pono.
{9:9} Hei pa teko ano a Ihowa mo te tangata e tukinotia ana, hei pa teko i nga wa o te he.
{9:10} A ka whakawhirinaki ki a koe te hunga e matau ana ki tou ingoa: no te mea e kore e whakarerea e koe, e Ihowa, te hunga e rapu ana i a koe.
{9:11} Himene ki a Ihowa e noho nei i Hiona: whakapuakina i waenganui i nga iwi ana mahi.
{9:12} Ka whakataki toto ia, ka mahara ia ki a ratou: kahore e wareware i a ia te karanga a te hunga iti.
{9:13} Tohungia ahau, e Ihowa; titiro ki toku mate i te hunga e kino ana ki ahau, e te kaiwhakaara i ahau i nga tatau o te mate:
{9:14} Kia whakakitea katoatia ai e ahau ou whakamoemiti i nga tatau o te tamahine o Hiona: ka hari ahau ki tau whakaoranga.
{9:15} Kua tapoko nga tauiwi ki te rua i keria e ratou: kua mau to ratou waewae i roto i te kupenga i huna e ratou.
{9:16} Kua matauria a Ihowa ki te whakawa e whakaritea ana e ia: he mahanga mo te tangata kino te mahi a ona ringa. (Hikaiono. Hera.
{9:17} Ka hoki nga tangata kino ki te reinga, ara nga iwi katoa e wareware ana ki te Atua.
{9:18} E kore hoki e warewarea tonutia te tangata rawakore: e kore e taka tonu ta te hunga iti i tumanako atu ai.
{9:19} E ara, e Ihowa, kei riro i ta te tangata: kia whakawakia nga tauiwi i tou aroaro.
{9:20} E Ihowa, meinga ratou kia wehi: kia matau nga tauiwi he tangata nei ano ratou. (Hera.
{10:1} He aha koe ka tu mai ai i tawhiti, e Ihowa? ka whakangarongaro ai i nga wa o te he?
{10:2} E whakakake ana te tangata kino, e tukino ana i te tangata iti: kia hopukina ratou ki nga whakaaro i whakaaro ai ratou.
{10:3} E whakapehapeha ana hoki te tnngata kino ki te hiahia o tona ngakau, a ko te hunga apo taonga, e whakakahore ana, ae ra, e whakahawea ana ki a Ihowa.
{10:4} Ka mea te tangata kino, i te whakapehapeha o tona mata, E kore e hiahiatia e ia. Kei roto i ona whakaaro katoa e mea ana, Kahore he Atua.
{10:5} Whanoke tonu ona ara i nga wa katoa; kei runga noa ake au whakaritenga te kitea e ia, he mea whakatupereru e ia ona hoariri katoa.
{10:6} E mea ana i roto i tona ngakau, e kore ahau e whakakorikoria: kahore hoki he he moku a nga whakatupuranga katoa.
{10:7} Ki tonu tona mangai i te kanga, i te hianga, i te tukino: kei raro i tona arero te whanoke me te teka.
{10:8} E noho ana ia, e whanga ana i nga pa koraha: e kohurutia ana e ia te hunga harakore i nga wahi ngaro; e matatau ana ona kanohi ki te hunga rawakore.
{10:9} E whanga puku ana ia me he raiona i tona kuhunga: e whanga ana kia hopukia te tangata iti: e hopukia ana e ia te tangata iti, ua kumea ki tana. kupenga.
{10:10} Kupapa ana ia, piko ana, hinga ana te hunga rawakore i ana mea kaha.
{10:11} E mea ana i roto i tona ngakau, Ka wareware te Atua: e huna ana ia i tona mata, e kore ia e kite ake tonu atu.
{10:12} Whakatika, e Ihowa, e te Atua, takiritia tou ringa: kaua e wareware ki te hunga iti.
{10:13} He aha te tangata kino ka whakahawea ai ki te Atua? kua mea ia i roto i tona ngakau, E kore tenei e whakatakina e koe.
{10:14} Kua kite koe; e tirohia nei hoki e koe te whanoke me te whakatoi, a ka utua e tou ringa: e tuku ana te rawakore i a ia ano ki a koe; ko koe hei tuara mo te pani.
{10:15} Whatiia e koe te ringa o te tangata kino; tena ko te tangata nanakia, whakatakina tona kino, kia kahore ra ano e kitea e koe.
{10:16} Ko Ihowa te Kingi ake ake: kua kahore ke nga tauiwi i tona whenua.
{10:17} E Ihowa, kua whakarongo koe ki te hiahia o te hunga whakaiti: mau ano o ratou ngakau e whakapai, ka tahuri ano tou taringa ki te whakarongo:
{10:18} Ki te whakawa mo te pani, mo te tangata e tukinotia ana, kei whakamataku a mua ake te tangata o te whenua.
{11:1} Ki te tino kaiwhakatangi. Na Rawiri. Ko Ihowa taku e whakawhirinaki ai: he aha koutou ka mea ai ki toku wairua, rere a manu atu ki to koutou maunga?
{11:2} Nana, kua whakapikoa te kopere e te hunga kino, e whakatikaia ana a ratou pere ki te aho, hei perenga pukutanga ma ratou ki te hunga ngakau tika.
{11:3} Ki te wawahia nga turanga ake, me pehea te tangata tika?
{11:4} Kei tona temepara tapu a Ihowa, kei te rangi te torona o Ihowa: e titiro ana ona kanohi, e whakamatautau ana ona kamo i nga tama a te tangata.
{11:5} E whakamatautau ana a Ihowa i te tangata tika: a e kinogia ana e tona wairua te tangata kino me te tangata e aroha ana ki te tutu.
{11:6} Ka uaina e ia ki runga ki te hunga kino he mahanga, he ahi, he whanariki, he awha tuaikerekere: ko te wahi tena mo to ratou kapu.
{11:7} No te mea he tika a Ihowa, e aroha ana ki te tika; ka kite te hunga tika i tona kanohi.
{12:1} Ki te tino kaiwhakatangi. Heminiti. He himene na Rawiri. Whakaorangia, e Ihowa; ka mutu hoki nga tangata tapu; ka taweke atu te hunga pono i roto i nga tama a te tangata.
{12:2} E korero teka ana ratou tetahi ki tetahi; he ngutu patipati, he ngakau rua o ratou ina korero.
{12:3} Ka hatepea e Ihowa nga ngutu patipati katoa, me te arero e korero whakapehapeha ana;
{12:4} E mea nei, Ma o tatou arero tatou ka kake ai; no tatou ano o tatou ngutu, ko wai hei ariki mo tatou?
{12:5} Mo te tukinotanga i te hunga iti, mo te aue a te hunga rawakore, ka whakatika ahau aianei, e ai ta Ihowa, Ka whakanohoia ia e ahau ki te wahi e ora ai ia i nga tangata e whakatupereru ana ki a ia.
{12:6} He kupu parakore nga kupu a Ihowa: he hiriwa i whakakorea nei te para i roto i te oumu whenua, he mea tuku whitu.
{12:7} Ka tiakina ratou e koe, e Ihowa, ka whakaorangia ratou i tenei whakatupuranga ake tonu atu.
{12:8} E haereere noa ana nga tangata kino i tetahi taha, i tetahi taha, i te mea e whakateiteitia ana te kino i roto i nga tama a te tangata.
{13:1} Ki te tino kaiwhakatangi. He himene na Rawiri. Kia pehea te roa o tou wareware ki ahau, e Ihowa? mo ake tonu atu ranei? Kia pehea te roa o tau hunanga i tou mata ki ahau?
{13:2} Kia pehea te roa o toku whakaaroaronga i roto i toku wairua, o te pouri i roto i toku ngakau i tenei ra, i tenei ra? Kia pehea te roa o te whakakake mai a toku hoariri ki ahau?
{13:3} Titiro mai, whakahokia mai he kupu ki ahau, e Ihowa, e toku Atua: whakamaramatia oku kanohi, kei moe ahau i te moe o te mate.
{13:4} Kei mea mai toku hoariri, Kua taea ia e ahau: kei whakamanamana oku hoariri, ina whakakorikoria ahau.
{13:5} Ko ahau ia e whakawhirinaki ana ki tau mahi toku: ka whakamanamana toku ngakau ki tau whakaoranga.
{13:6} Ka waiata ahau ki a Ihowa, mona i atawhai mai ki ahau.
{14:1} Ki te tino kaiwhakatangi. Na Rawiri. Kua ki te wairangi i tona ngakau, Kahore he Atua. Kua pirau ratou, he whakahouhou a ratou mahi, kahore tetahi e mahi ana i te pai.
{14:2} I titiro iho a Ihowa i te rangi ki nga tama a te tangata, kia kite me kahore tetahi e mahara ana, e rapu ana i te Atua.
{14:3} Kua peka ke ratou katoa kua pirau tahi: kahore tetahi e mahi ana i te pai, kohore kia kotahi.
{14:4} E kore ranei e mohio nga kaimahi katoa o te kino? e kai nei i toku iwi, me te mea e kai taro ana, a kahore e karanga ki a Ihowa.
{14:5} Na, i reira ratou e tuiri noa ana: kei roto hoki te Atua i te whakatupuranga o te hunga tika.
{14:6} Meinga ana e koutou te whakaaro o te hunga iti hei whakama, no te mea ko Ihowa tona piringa.
{14:7} Aue, me i puta mai te whakaoranga o Iharaira i Hiona! Kia whakahokia e Ihowa tana iwi i te whakarau, ka whakamanamana a Hakopa, ka hari a Iharaira.
{15:1} He himene na Rawiri. E Ihowa, ko wai e noho ki tou tapenakara? Ko wai e noho ki tou maunga tapu?
{15:2} Ko ia he tapatahi nei te haere, he tika te mahi, he korero pono ano i roto i tona ngakau.
{15:3} Kahore nei e ngautuara tona arero, kahore e kino te mahi ki tona hoa, kahore ana ingoa kino mo tona hoa.
{15:4} E whakahengia ana te tangata kino e ona kanohi, e whakahonoretia ana ia e ia te hunga e wehi ana ki a Ihowa. Ahakoa mate i tana oati, kahore e whakapaheketia e ia.
{15:5} Kahore e tuku i tana moni hei moni whakatupu; kahore hoki e tango i te moni hei utu mate mo te tangata harakore. Ki te penei te mahi a tetahi, e kore ia e whakakorikoria ake ake.
{16:1} He Mikitama na Rawiri. Tiakina ahau, e te Atua: e whakawhirinaki nei hoki ahau ki a koe.
{16:2} Kua mea ahau ki a Ihowa, Ko koe toku Ariki, kahore oku pai i tua atu i a koe.
{16:3} Ko te hunga tapu i runga i te whenua, te hunga pai rawa, kua ahau katoa toku ahuareka ki a ratou.
{16:4} Ka whakanuia nga mamae o te hunga e whakawhiti ana i a Ihowa mo tetahi atua ke: e kore e ringihia e ahau a ratou ringihanga toto, e kore ano o ratou ingoa e whakahuatia e oku ngutu.
{16:5} Ko Ihowa te wahi i wehea mai moku, taku kapu hoki: ko koe te kaiwhakapumau i te wahanga maku.
{16:6} Kua takoto oku aho ki nga wahi ahuareka, ina, he wahi pai toku.
{16:7} Ka whakapaingia e ahau a Ihowa, i whakamahara nei i ahau: ka whakaako ano hoki oku whatumanawa i ahau i te po.
{16:8} Kua waiho tonu e ahau a Ihowa ki toku aroaro: kei toku ringa matau nei ia, e kore ahau e whakakorikoria.
{16:9} Koia i koa ai toku ngakau, i whakamanamana ai toku kororia, i takoto tumanako ai ano oku kikokiko.
{16:10} No te mea e kore e waiho e koe toku wairua i te reinga, e kore e tukua tau Mea Tapu kia kite i te pirau.
{16:11} Ka whakakitea mai e koe ki ahau te huarahi o te ora; kei tou aroaro te hari nui, kei tou matau nga ahuareka e kore e mutu.
{17:1} He inoi na Rawiri. Whakarongo ki te tika, e Ihowa, tahuri mai ki taku karanga, kia titaha mai tou taringa ki taku inoi, ara ki ta te ngutu tinihangakore.
{17:2} Kia puta mai te whakaritenga o taku whakawa i tou aroaro; tirohia mai e ou kanohi te mea rite.
{17:3} Kua whakamatauria e koe toku ngakau; kua tirotirohia iho ahau e koe i te po; kua whakamatau koe i ahau, a kahore he mea i kitea e koe; e mea ana ahau kia kaua e hara toku mangai.
{17:4} Ko nga mahi ia a te tangata, ko nga kupu a tou mangai taku mea hei pa mai i ahau i nga ara o te kaiwhakangaro.
{17:5} I whakaukia oku hikoinga ki au ara, kihai i paheke oku waewae.
{17:6} Kua karanga nei ahau ki a koe, no te mea ka whakahoki kupu mai koe, e te Atua, ki ahau: whakatitahatia mai tou taringa ki ahau, whakarongo ki taku kupu.
{17:7} Whakaaturia tou aroha whakamiharo, ko koe hoki, ko tou matau, te kaiwhakaora mo te hunga e whakawhirinaki ana ki a koe, i te hunga e whakatika mai ana.
{17:8} Tiakina ahau, ano ko te whatu o te kanohi, huna ahau ki raro i te taumarumarutanga o ou pakau,
{17:9} I te hunga kino e tukino nei i ahau, i oku hoariri whakamate e karapoti nei i ahau.
{17:10} E kopakia ana ratou e o ratou ngako: e korero whakapehapeha ana o ratou mangai.
{17:11} Tenei o matou hikoinga te karapotia nei e ratou: matatau tonu iho o ratou kanohi ki te tuku iho i a matou ki te whenua.
{17:12} Kei te raiona e hiahia ana ki te hopu kai te rite, kei te kuao raiona e piri ana i nga wahi ngaro.
{17:13} E ara, e Ihowa, haukotia tona aroaro, turakina ia ki raro; whakaorangia toku wairua ki tau hoari i te tangata kino;
{17:14} I nga tangata, ma tou ringa, e Ihowa, i nga tangata o te ao: kei tenei ora nei to ratou wahi, a e whakakiia ana o ratou kopu e koe ki tau taonga. E kiki ana ratou i te tamariki, whakarerea iho nga toenga o a ratou taonga ki a ratou kohungahunga.
{17:15} Ko ahau, e kite ahau i tou mata i runga i te tika, a ka tatu toku ngakau, ina oho ake ahau, kia kite i tou ahua.
{18:1} Ki te tino kaiwhakatangi. He himene na te pononga a Ihowa, na Rawiri. Nana i whakahua nga kupu o tenei waiata ki a Ihowa i te ra i whakaorangia ai ia i te ringa o ona hoariri katoa, i te ringa ano o Haora. I mea ia, Ka aroha ahau ki a koe, e Ihow a, e toku kaha.
{18:2} Ko Ihowa toku kamaka, toku pa, toku kaiwhakaora; toku Atua, toku tino kamaka, e whakawhirinaki ai ahau; toku whakangungu rakau, te haona o toku whakaoranga, toku pourewa tiketike.
{18:3} Ka karanga ahau ki a Ihowa, e tika nei kia whakamoemititia: a ka ora i oku hoariri.
{18:4} I karapotia ahau e nga whakawiringa a te mate, a whakawehia ana ahau e nga waipuke o te kino.
{18:5} I karapotia ahau e nga whakawiringa a te reinga, i haukotia e nga mahanga a te mate.
{18:6} I karanga ahau ki a Ihowa i toku paweratanga, i hamama ki toku Atua: i whakarongo ia ki toku reo i roto i tona temepara, i tae ano taku hamama ki tona aroaro, ki ona taringa.
{18:7} Na ka ngaueue te whenua, ka ru, wiri ana nga putake o nga maunga, ngaueue ana i tona riri.
{18:8} I kake he paowa i ona pongaponga, a kai ana te kapura a tona mangai, ngiha ana nga waro.
{18:9} I whakapingoretia e ia nga rangi, a heke iho ana, a i raro te pouri matotoru i ona waewae.
{18:10} I eke ia ki runga ki te kerupa, a rere ana: ae, i rere omaki ia i runga i nga parirau o te hau.
{18:11} I meinga e ia te pouri hei wahi ngaro mona, hei teneti i tetahi taha ona, i tetahi taha; ko te pouritanga o nga wai, ko nga kapua matotoru o te rangi.
{18:12} I rere atu ona kapua metotoru i te wherikotanga o tona aroaro: te whatu, me nga waro kapura.
{18:13} I papa ano te whatitiri a Ihowa i nga rangi, a puaki ana te reo o te Runga Rawa; he whatu, he waro kapura.
{18:14} I kokiritia e ia ana pere, a marara ana ratou: ae, i koperea hoki e ia te tini uira, a whati ana ratou.
{18:15} Katahi ka kitea nga takere o nga wai, a ka takoto kau nga putake o te ao i tau whakatupehupehutanga, e Ihowa, i te whengunga o te manawa o ou pongaponga.
{18:16} I tono karere mai ia i runga, ka mau ki ahau; toia ake ahau e ia i roto i nga wai maha.
{18:17} Nana ahau i ora ai i toku hoariri kaha, i te hunga e kino ana ki ahau; he kaha rawa hoki ratou i ahau.
{18:18} I huakina tatatia ahau e ratou i te ra o toku matenga; ko Ihowa ia toku whakawhirinakitanga.
{18:19} I whakaputaina ahau e ia ki te wahi nui, i whakaorangia ahau e ia; he ahuareka nona ki ahau.
{18:20} Rite tonu ki taku mahi tika ta Ihowa utu ki ahau: rite tonu ki te ma o oku ringa tana i whakahoki ai ki ahau.
{18:21} Moku i pupuri i nga ara o Ihowa, a kihai i he, i whakarere i toku Atua.
{18:22} Kei mua tonu hoki i ahau ana whakaritenga katoa, kihai ano i whakamataratia atu i ahau ana tikanga.
{18:23} Tapatahi tonu hoki toku whakaaro ki tona aroaro, a i tiaki ahau i ahau kei kino.
{18:24} Na ka homai e Ihowa he utu ki ahau, rite tonu ki toku tika, ki te ma o oku ringa i tona aroaro.
{18:25} He tangata atawhai, ka atawhai hoki koe; he tangata tika, ka tika hoki koe.
{18:26} He tangata ma, ka ma hoki koe; he tangata whakakeke, ka whakakeke hoki koe.
{18:27} E whakaorangia hoki e koe te iwi ngakau mamae; ka whakahokia ano e koe ki raro nga kanohi whakakake.
{18:28} Mau hoki e whakau taku rama: ma Ihowa, ma toku Atua, e whakamarama toku pouri.
{18:29} Nau hoki ahau i rere ai na waenganui atu i te ropu: na toku Atua hoki i pekea ai e ahau te taiepa.
{18:30} Tena ko te Atua, tika tonu tona ara: kua oti tana kupu te whakamatau; he whakangungu rakau ia ki te hunga katoa e whakawhirinaki ana ki a ia.
{18:31} Ko wai oti te Atua, ki te kahore a Ihowa? Ko wai hoki he kamaka, ki te kahore to tatou Atua?
{18:32} Ko te Atua, nana ahau i whitiki ki te kaha, i mea kia tino tika toku ara.
{18:33} Ko ia hei mea i oku waewae kia rite ki o te hata: mana hoki ahau e whakatu ki runga ki oku wahi tiketike.
{18:34} Ko ia hei whakaako i oku ringa ki te whawhai, a whati ana te kopere parahi i oku ringa.
{18:35} Kua homai ano e koe ki ahau te whakangungu rakau o tau whakaoranga: puritia ana ahau e tou ringa matau whakanuia ana e tou whakaaro mahakai.
{18:36} I whakanuia e koe oku takahanga i raro i ahau; te paheke oku waewae.
{18:37} Ka arumia e ahau oku hoariri, mau iho i ahau; e kore ahau e tahuri mai, a ngaro noa ratou.
{18:38} Maru ana ratou i ahau, te kaha te whakatika: hinga ana ki raro i oku waewae.
{18:39} Nau hoki ahau i whitiki ki te kaha mo te whawhai: piko ana i a koe ki raro i ahau te hunga e whakatika mai ana ki ahau.
{18:40} Kua meinga e koe kia tahuri mai nga tuara o oku hoariri ki ahau, kia hautopea ai e ahau te hunga e kino ana ki ahau.
{18:41} I karanga ratou, heoi kahore he kaiwhakaora: ki a Ihowa, otira kihai i whakahoki kupu ki a ratou.
{18:42} Na ka tukia ratou e ahau a rite noa ratou ki te puehu e puhia ana e te hau: akiritia atu ana ratou ki waho, ano he paru no te huarahi.
{18:43} Kua whakaorangia ahau e koe i nga ngangautanga a te iwi; kua meinga e koe hei rangatira mo nga tauiwi: hei apa moku te iwi kahore i matauria e ahau.
{18:44} Kia rongo kau te taringa ki ahau, ka kakama tonu mai ratou ki ahau; ko nga tangata iwi ke ngohe kau ki ahau.
{18:45} Ka memeha haere nga tangata iwi ke: ka puta wehi mai hoki i roto i o ratou kuhunga.
{18:46} E ora ana a Ihowa; kia whakapaingia hoki toku kamaka, kia whakanuia te Atua o toku whakaoranga:
{18:47} Ko te Atua, mana nei e rapu he utu moku, mana e pehi nga iwi ki raro i ahau.
{18:48} Mana ahau e mawhiti ai i oku hoariri, ae ra, mau ahau e mea kia teitei ake i te hunga e whakatika mai ana ki ahau; ka whakaorangia ahau e koe i te tangata tutu.
{18:49} Mo konei ka whakawhetai ahau ki a koe, e Ihowa, i waenganui i nga tauiwi: ka himene ki tou ingoa.
{18:50} He nui nei tana whakaora i tana kingi; e whakaputa aroha ana ki tana tangata i whakawahi ai, ki a Rawiri ratou ko ona uri ake ake.
{19:1} Ki te tino kaiwhakatangi. He himene na Rawiri. E korerotia ana e nga rangi te kororia o te Atua; a e whakaaturia ana e te kikorangi te mahi a ona ringa.
{19:2} E puaki ana te reo o tena rangi, o tena rangi, e whakaatu mohiotanga ana hoki tena po, tena po.
{19:3} Kahore he hamumu, kahore he kupu, kahore e rangona to ratou reo.
{19:4} Kua puta ta ratou aho ki te whenua katoa, a ratou kupu, a te pito ra ano o te ao. Whakaturia ana e ia ki reira te tapenakara mo te ra;
{19:5} A e puta ana ia me he tane marena hou i tona whare moenga, whakai ana ia, pera ana me te tangata kaha e mea ana ki te oma whakataetae.
{19:6} Ko tona putanga kei tetahi pito o te rangi, a whawhe noa ke tetahi pito: kahore hoki tetahi mea e ngaro i tona mahana.
{19:7} Tapatahi tonu te ture a Ihowa, he mea whakatahuri i te wairua: pono tonu nga whakaatu a Ihowa, e whakawhaiwhakaaro ana i te kuare.
{19:8} He tika nga ako a Ihowa, e whakahari ana i te ngakau, he ma te whakahau a Ihowa, e whakamarama ana i nga kanohi.
{19:9} He ma te wehi ki a Ihowa, pumau tonu ake ake, he pono nga whakaritenga a Ihowa, tika kau ano.
{19:10} Engari ena e hiahiatia ana i te koura, ae, i te tino koura ahakoa maha: reka atu i te honi, i te maturuturutanga iho o nga honikoma.
{19:11} Na ena ano tau pononga i whakatupato; he nui te utu ki te puritia.
{19:12} Ko wai e matau ana ki ona he? Whakamakia oku hara puku.
{19:13} Puritia ano tau pononga kei riro i nga hara whakakake hei rangatira moku: ko reira ahau tu tika ai, a ka watea i te he nui.
{19:14} Kia manakohia nga kupu a toku mangai: me nga whakaaro o toku ngakau i tou aroaro, e Ihowa, e toku kamaka, e toku kaihoko.
{20:1} Ki te tino kaiwhakatangi. He himene na Rawiri. Ma Ihowa e whakahoki he kupu ki a koe i te ra o te he; ma te ingoa o te Atua o Hakopa koe e tiaki;
{20:2} Mana e tono mai he awhina mou i te wahi tapu, e whakau hoki koe i Hiona;
{20:3} Mana e mahara ki au whakahere katoa, e manako ki au tahunga tinana. (Hera.
{20:4} Mana e homai ki a koe ta tou ngakau e mea ai, e whakamana katoa hoki tau e wawata ai.
{20:5} Ka hari matou ki tau whakaoranga, ka whakatu hoki i o matou kara i runga i te ingoa o to matou Atua: ma Ihowa e whakarite au inoi katoa.
{20:6} Katahi ahau ka matau e whakaora ana a Ihowa i tana tangata i whakawahi ai, ka whakahoki kupu ia ki a ia i tona rangi tapu, me te kaha ano tona ringa matau ki te whakaora.
{20:7} Ko ta etahi he hariata, ko ta etahi he hoiho: ko tatou ia ka whakahua i te ingoa o Ihowa, o to tatou Atua.
{20:8} Kua piko ratou, kua hinga: ko tatou ia kua ara, kua tu ki runga.
{20:9} Whakaorangia, e Ihowa: kia whakahoki kupu mai te Kingi ina karanga matou.
{21:1} Ki te tino kaiwhakatangi. He himene na Rawiri. Ka hari te kingi ki tou kaha, e Ihowa; ano te nui o tona whakamanamana ki tau whakaoranga!
{21:2} Kua homai e koe ki a ia ta tona ngakau i hiahia ai; kihai ano i kaiponuhia e koe ta ona ngutu i inoi ai. (Hera.
{21:3} Kei mua nei hoki koe i a ia e homai ana i nga manaakitanga o te pai; karaunatia ana e koe tona matenga ki te tino koura.
{21:4} He ora tana i inoi ai i a koe, a kua homai e koe ki a ia, he roa noa atu nga ra ake ake.
{21:5} He nui tona kororia i tau whakaoranga: uhia ana ia e koe ki te honore, ki te kororia.
{21:6} Nau hoki ia i mea kia manaakitia rawatia ake ake: whakaharitia ana ia e koe ki te koa o tou mata.
{21:7} E whakawhirinaki ana hoki te kingi ki a Ihowa; e kore ano ia e whakangaueuetia, he atawhai hoki no te Runga Rawa.
{21:8} Ka mau i tou ringa ou hoariri katoa: ka mau i tou ringa matau te hunga e kino ana ki a koe.
{21:9} Ka meinga ratou e koe, kia rite ki te oumu kapura i te wa e riri ai koe: e horomia ratou e Ihowa ina weriweri ia, a ma te kapura ratou e kai.
{21:10} Ka whakamotitia e koe o ratou hua i runga i te whenua, o ratou uri i waenganui o nga tama a te tangata.
{21:11} He kino hoki ta ratou i whakatakoto ai mou, he mahi nanakia ta ratou i whakaaro ai, kihai nei i taea e ratou.
{21:12} Mo reira ka meinga e koe kia tahuri o ratou tuara, ina whakatihaia e koe au pere i runga i au aho ki o ratou mata.
{21:13} Kia whakanuia koe, e Ihowa, i runga i tou kaha: ka waiata matou, ka himene ki tou nui.
{22:1} Ki te tino kaiwhakatangi. Airete Hahara. He himene na Rawiri. E toku Atua, e toku Atua, he aha koe i whakarere ai i ahau? he aha koe i matara atu ai ki te whakaora i ahau i nga kupu hoki o taku hamama?
{22:2} E toku Atua, e karanga nei ahau i te awatea, heoi kahore koe e rongo, i te po ano kahore ahau e wahangu.
{22:3} Otiia he tapu koe, kei nga whakamoemiti a Iharaira tou nohoanga.
{22:4} I whakawhirinaki o matou matua ki a koe, i whakawhirinaki, a whakaorangia ana e koe.
{22:5} I karanga ratou ki a koe, a kua ora; i whakawhirinaki ki a koe, a kihai i whakama.
{22:6} Ko ahau ia he toke, ehara i te tangata: e tawaia ana e te tangata, e whakahaweatia ana e te iwi.
{22:7} Kataina iho ahau e te hunga katoa e kite ana i ahau, ko ana o ratou ngutu, ruru ana o ratou matenga, e ki mai ana,
{22:8} Tukua atu koe ki a Ihowa, mana ia e whakaora: mana ia e whakaora, e pai ana hoki ia ki a ia.
{22:9} Nau ia ahau i whakawhanau mai i roto i te kopu, i mea hoki kia tumanako, i ahau i nga u o toku whaea.
{22:10} He mea whakarere atu ahau ki runga ki a koe no te kopu mai; ko koe toku Atua no te kopu mai ano o toku whaea.
{22:11} Kei mamao atu i ahau, e tata ana hoki te he, kahore hoki he kaiawhina.
{22:12} He tini nga puru e karapoti nei i ahau: e whakapaea ana ahau e nga mea kaha o Pahana.
{22:13} E hamama ana o ratou mangai ki ahau, ano he raiona e haehae ana, e hamama ana.
{22:14} Kua ringihia ahau, ano he wai, kua takoki katoa oku iwi; me te ware pi toku ngakau, e rewa ana i waenganui i oku whekau.
{22:15} Kua maroke toku kaha, ano he maramara rihi, piri tonu toku arero ki oku kauae; kua whakatakotoria ano ahau e koe ki te puehu o te mate.
{22:16} Kua karapotia nei hoki ahau e te kirehe, kua muia e te whakaminenga o nga tangata hara: kua pokaia e ratou oku ringa me oku waewae.
{22:17} E taea e ahau te tatau oku iwi katoa: e titiro mai ana ratou, e matakitaki ana ki ahau.
{22:18} E wehewehea ana oku kakahu mo ratou, e maka rota ana mo toku weruweru.
{22:19} Kaua ra ia koe e matara atu, e Ihowa; e toku kaha, hohoro mai hei awhina moku.
{22:20} Whakaorangia toku wairua i te hoari, taku hoki e matenui nei i te kuri.
{22:21} Whakaorangia ahau i te mangai o te raiona: ae, i nga haona o nga kau maka kua whakahokia mai e koe he kupu ki ahau.
{22:22} Ka korerotia e ahau tou ingoa ki oku teina, ka whakamoemititia koe e ahau i waenganui i te whakaminenga.
{22:23} E te hunga e wehi ana ki a Ihowa, whakamoemiti ki a ia; whakakororiatia ia, e te uri katoa o Hakopa, kia wehi hoki ki a ia, e te uri katoa o Iharaira.
{22:24} Kihai hoki ia i whakahawea, kihai i whakarihariha ki te aue o te ngakau mamae; kihai ano i huna i tona mata ki a ia, engari i tana karangatanga ki a ia i whakarongo ia.
{22:25} Ko koe taku e whakamoemiti ai i waenganui o te whakaminenga nui, ka whakamana e ahau aku kupu taurangi ki te aroaro o te hunga e wehi ana ki a ia.
{22:26} Ka kai te hunga mahaki, a ka makona: ka whakamoemiti ki a Ihowa te hunga e rapu ana ki a ia; kia ora tonu o koutou ngakau, ake, ake.
{22:27} E mahara nga pito katoa o te whenua, a ka tahuri ki a Ihowa: ka koropiko ano nga hapu katoa o nga iwi ki tou aroaro.
{22:28} No Ihowa hokite rangatiratanga, ko ia ano te kawana i waenganui o nga iwi.
{22:29} Ka kai, a ka koropiko nga tangata tetere katoa o te whenua: ka tuohu ki tona aroaro te hunga katoa e heke ana ki te puehu; tae no ki te tangata kahore e ora i a ia tona wairua.
{22:30} Tera e mahi tetahi uri ki a ia; ka waiho ki te Ariki hei whakatupuranga.
{22:31} E haere mai ratou, e kauwhau i tona tika ki te iwi e whanau a mua, he meatanga tenei nana.
{23:1} He himene na Rawiri. Ko Ihowa toku hepara; e kore ahau e hapa.
{23:2} Ko ia hei mea kia takoto ahau ki nga wahi tarutaru hou: e arahi ana ia i ahau ki te taha o nga wai ata rere.
{23:3} Ko ia hei whakahoki ake i toku wairua: e arahi ana ia i ahau i nga ara o te tika, he whakaaro ki tona ingoa.
{23:4} Ae, ahakoa haere ahau i te awaawa o te atarangi o te mate, kahore he kino e wehi ai ahau: no te mea kei toku taha koe; ko tau rakau, ko tau tokotoko, ko ena hei oranga ngakau moku.
{23:5} E taka ana e koe he tepu ki toku aroaro i te tirohanga a oku hoariri, e whakawahia ana e koe toku matenga ki te hinu, purena tonu taku kapu.
{23:6} He pono e aru i ahau te pai me te atawhai i nga ra katoa e ora ai ahau, a ka noho ahau ki te whare o Ihowa ake tonu atu.
{24:1} He himene na Rawiri. No Ihowa te whenua, me ona tini mea, te ao, me nga tangata e noho ana i runga.
{24:2} He mea whakatu hoki nana ki runga ki nga moana, he mea whakau ki runga ki nga roma.
{24:3} Ko wai e eke ki te maunga o Ihowa? Ko wai e tu ki tona wahi tapu?
{24:4} Ko te tangata he ma nei nga ringa, he harakore tona ngakau, kahore nei i ara tona wairua ki te horihori, a kahore i oati teka.
{24:5} Ka riro i a ia te manaaki a Ihowa, me te tika a te Atua o tona whakaoranga.
{24:6} Ko te whakatupuranga tenei o te hunga e rapu ana ki a ia, e rapu nei i tou mate, e Hakopa. (Hera.
{24:7} Kia ara o koutou matenga, e nga tatau, ara ake, e nga tatau onamata; a ka tomo te Kingi o te kororia.
{24:8} Ko wai tenei Kingi kororia? Ko Ihowa, ko te kaha, ko te marohirohi, ko Ihowa, ko te marohirohi ki te whawhai.
{24:9} Kia ara o koutou matenga, e nga tatau, kia ara ake, e nga tatau onamata, a ka tomo te Kingi o te kororia.
{24:10} Ko wai tenei Kingi kororia? Ko Ihowa o nga mano, ko ia te Kingi kororia. (Hera.
{25:1} Na Rawiri. Ka ara nei toku wairua ki a koe, e Ihowa.
{25:2} E toku Atua, ko koe toku whakawhirinakitanga: kei whakama ahau, aua oku hoariri e tukua kia whakaputa ki ahau.
{25:3} Ae, aua tetahi o te hunga e tatari ana ki a koe e tukua kia whakama: kia whakama te hunga e tinihanga noa ana.
{25:4} Whakakitea ki ahau au ara, e Ihowa; whakaakona ahau ki au huarahi.
{25:5} Arahina ahau i tou pono, whakaakona hoki ahau: ko koe hoki te Atua o toku whakaoranga; pau noa te ra i ahau e tatari nei ki a koe.
{25:6} E Ihowa, kia mahara ki au mahi tohu, ki au mahi aroha; nonamata riro hoki ena.
{25:7} Kaua e maharatia nga hara o toku tamarikitanga, me oku kino: mahara mai koe ki ahau, e Ihowa, kia rite ki tau mahi tohu, kia whakaaro ki tou pai.
{25:8} He pai, he tika a Ihowa, a ka whakaakona e ia te hunga hara ki te huarahi.
{25:9} Ka arahina e ia te hunga mahaki i runga i te whakawa: ka akona hoki e ia te hunga mahaki ki tana ara.
{25:10} He mahi tohu, he pono nga ara katoa o Ihowa ki te hunga e pupuri ana i tana kawenata, i ana whakaaturanga.
{25:11} Kia mahara ki tou ingoa, e Ihowa, a murua toku kino, he nui nei hoki.
{25:12} Ko wai te tangata e wehi ana ki a Ihowa? Ka whakaako ia i a ia ki te ara e pai ai ia.
{25:13} Ka noho tona wairua i runga i te pai, a ka riro te whenua i tona uri.
{25:14} Kei te hunga e wehi ana i a ia te mea ngaro a Ihowa; a mana e whakakite ki a ratou tana kawenata.
{25:15} E tau tonu ana oku kanohi ki a Ihowa; mana hoki e unu ake oku waewae i te kupenga.
{25:16} Tahuri mai ki ahau, tohungia hoki ahau; he mokemoke hoki ahau, e mamae ana te ngakau.
{25:17} Kua whakanuia nga whakapawera o toku ngakau: whakaputaina ahau i roto i nga mea e pehi nei i ahau.
{25:18} Tirohia toku mate me toku mamae, a murua katoatia oku hara.
{25:19} Tirohia mai oku hoariri, he tokomaha hoki ratou: a he nanakia te kino e kino nei ratou ki ahau.
{25:20} Tiakina toku wairua, a whakaorangia ahau: kei whakama ahau; e whakawhirinaki ana hoki ahau ki a koe.
{25:21} Tukua ma te ngakau tapatahi, ma te tika ahau e tiaki; e tumanako ana hoki ahau ki a koe.
{25:22} Hokona, e te Atua, a Iharaira i roto i ona whakapawera katoa.
{26:1} Na Rawiri. Whakawakia ahau, e Ihowa, kua haere nei hoki ahau i te tapatahitanga o toku ngakau: kua whakawhirinaki ano ki a Ihowa, na, e kore e paheke.
{26:2} Tirohia iho ahau, e Ihowa, whakamatauria ahau, kia kitea oku whatumanawa me toku ngakau.
{26:3} Kei mua hoki tou atawhai i oku kanohi; kua haere nei ahau i tou pono.
{26:4} Kahore ahau i noho tahi ki nga tangata horihori; e kore ano ahau e tomo tahi me nga tangata tinihanga.
{26:5} Kino tonu ahau ki te whakaminenga o nga kaimahi i te he, e kore ano ahau e noho tahi ki te hunga kino.
{26:6} Ka horoia e ahau oku ringa ki te harakore, ka taiawhio ai i tau aata, e Ihowa;
{26:7} A ka rangona toku reo e whakamoemiti ana, e whakapuaki ana i au mahi whakamiharo katoa.
{26:8} E Ihowa, kua aroha nei ahau ki tou whare nohoanga, ki te wahi e nohoia ana e tou kororia.
{26:9} Kei huia toku wairua ki roto ki te hunga hara, me toku ora ki roto ki te hunga toto.
{26:10} He mahi nanakia hoki ta o ratou ringa; ki tonu o ratou matau i te utu whakapati.
{26:11} Ko ahau ia, ka haere i runga i toku tapatahi: hokona ahau, tohungia hoki ahau.
{26:12} E tu ana toku waewae i te wahi tika: ka whakapaingia a Ihowa e ahau i roto i nga whakaminenga.
{27:1} Na Rawiri. Ko Ihowa toku marama, toku whakaoranga; kia wehi ahau i a wai? Ko Ihowa te kaha o toku ora; ko wai e mataku ai ahau?
{27:2} I te whakatatanga mai o te hunga kino, o oku hoariri, o oku hoa whainga, ki te kai i oku kikokiko, tutuki ana ratou, hinga ana.
{27:3} Ahakoa whakapae noa te ope i ahau e kore toku ngakau e wehi: ahakoa ara noa te pakanga ki ahau, ka au tonu ia ahau.
{27:4} Kotahi taku mea i inoi ai i a Ihowa, ko taku tena e rapu ai: kia noho i te whare o Ihowa i nga ra katoa e ora ai ahau, kia kite ai i te ataahua o Ihowa, kia ui ai i roto i tona temepara.
{27:5} Ka huna hoki ahau e ia ki tona teneti i te ra o te he, ka huna ki te wahi ngaro i tona tapenakara, ka hapainga ahau ki runga ki te kohatu.
{27:6} Na, aianei ka teitei toku mahunga ki runga ake i oku hoariri, e karapoti nei i ahau; a ka patua e ahau i roto i tona tapenakara he whakahere hari; ka waiata ahau, ae ka himene ki a Ihowa.
{27:7} Whakarongo mai ki toku reo, e Ihowa, ua karanga ahau, tohungia ahau, whakahokia mai hoki he kupu ki ahau.
{27:8} I a koe i mea, Rapua e koutou toku mata; ka mea toku ngakau ki a koe, ka rapu ahau i tou mata, e Ihowa.
{27:9} Kaua tou mata e huna ki ahau, kaua tau pononga e peia atu ua riri koe: ko koe toku kaiawhina, kei mahue ahau i a koe, kei whakarerea e koe e te Atua o toku whakaoranga.
{27:10} Ki te whakarerea ahau e toku papa, e toku whaea, ko Ihowa hei tukunga atu moku.
{27:11} E Ihowa, whakaakona ahau ki tau ara; arahina ahau i te ara tika, he hoariri hoki oku.
{27:12} Kaua ahau e tukua ki te hiahia o oku hoariri; kua whakatika mai hoki ki ahau he kaiwhakapae teka, me te hunga manawa nanakia.
{27:13} Kua ngohe ahau, me i kaua ahau i whakapono, tera ahau e kite i te pai o te Atua i te whenua o te ora.
{27:14} Taria a Ihowa: kia maia, a kia kaha tou ngakau; ina, taria a Ihowa.
{28:1} Na Rawiri. Ka karanga ahau ki a koe, e Ihowa, e toku kohatu, kaua e wahangu ki ahau; ki te wahangu hoki koe ki ahau, ka rite ahau ki te hunga e heke atu ana ki te poka.
{28:2} Whakarongo ki toku reo inoi, ua karanga ahau ki a koe, ina totoro oku ringa ki tou ahurewa tapu.
{28:3} Kaua ahau e kumea tahitia me te hunga he; me nga kaimahi i te kino, he marie a ratou kupu ki o ratou hoa, he kino ia kei roto i o ratou ngakau.
{28:4} Kia rite ki a ratou mahi tau e hoatu ai ki a ratou, ki te kino ano o a ratou hanga: kia rite ki nga mahi a o ratou ringa tau e hoatu ai ki a ratou, whakahokia ta ratou utu ki a ratou.
{28:5} Na kahore nei ratou e whakaaro ki nga mahi a Ihowa, ki nga meatanga a ona ringa, mo reira ka whakahoroa iho ratou e ia, e kore ano e whakaturia ake.
{28:6} Kia whakapaingia a Ihowa mona i whakarongo mai ki toku reo inoi.
{28:7} Ko Ihowa toku kaha, toku whakangungu rakau; i whakawhirinaki toku ngakau ki a ia, a awhinatia ana ahau; koia i hari ai toku ngakau, i whakamoemiti ai hoki taku waiata ki a ia.
{28:8} Ko Ihowa to ratou kaha, ko ia ano te kaha whakaora o tana tangata i whakawahi ai.
{28:9} Whakaorangia tau iwi, manaakitia tou kainga tupu: whangainga ratou, whakaarahia ake ake.
{29:1} He himene na Rawiri. Hoatu ki a Ihowa, e nga tama a te hunga nunui, hoatu ki a Ihowa te kororia me te kaha.
{29:2} Hoatu ki a Ihowa te kororia e rite ana mo tona ingoa, koropiko ki a Ihowa i roto i te ataahua o te tapu.
{29:3} Kei runga te reo o Ihowa i nga wai: e papa ana te whatitiri a te Atua o te kororia: kei runga a Ihowa i nga wai maha.
{29:4} Kaha tonu te reo o Ihowa; kororia tonu te reo o Ihowa.
{29:5} Mongamonga noa nga hita i te reo o Ihowa; ina, mongamonga noa i a Ihowa nga hita o Repanona.
{29:6} Ko ia hei mea i a ratou kia mokowhiti, ano he kuao: a Repanona raua ko Hiriona, ano he kuao kau maka.
{29:7} E wehewehe ana te reo o Ihowa i nga mura ahi.
{29:8} Wiri ana te koraha i te reo o Ihowa: wiri ana i a Ihowa te koraha o Karehe.
{29:9} Whanau ana nga hata i te reo o Ihowa, tihorea ana nga ngahere kia tahanga: i tona temepara ko te kupu a te katoa, Kororia.
{29:10} I noho a Ihowa hei kingi i runga i te Waipuke; ae, ka noho a Ihowa hei kingi, ake ake.
{29:11} Ka homai e Ihowa he kaha ki tana hunga; he rongo mau ta Ihowa manaaki mo tana hunga.
{30:1} He hemene, he waiata mo te tainga o te kawa o te whare. Na Rawiri. Ka whakanui ahau i a koe, e Ihowa; nau hoki ahau i hapai ake, a kihai i tukua oku hoariri kia hari ki ahau.
{30:2} E Ihowa, e toku Atua, i karanga ahau ki a koe, a kore ake toku mate i a koe.
{30:3} E Ihowa, nau i whakaputa ake toku wairua i te reinga; nau ahau i whakaora kei heke ki te poka.
{30:4} Himene ki a Ihowa, e tana hunga tapu, whakawhetai hoki ki tona ingoa tapu.
{30:5} He iti hoki te wahi e riri ai ia; he oranga ki te manakohia e ia: e tau iho te tangi i te ahiahi, a i te ata he hari.
{30:6} I mea ahau i toku wa i kake ai, E kore ahau e whakangaueuetia a muri ake nei.
{30:7} He manakohanga nau, e Ihowa, i u ai i a koe te tu o toku maunga; i huna e koe tou mata a raru iho ahau.
{30:8} E Ihowa, i karanga ahau ki a koe, i inoi hoki ki a Ihowa.
{30:9} He aha te pai o oku toto ina heke ahau ki te poka? Ma te puehu koia koe e whakamoemiti? mana oti e whakapuaki tou pono?
{30:10} Whakarongo, e Ihowa, tohungia hoki ahau: e Ihowa, ko koe hei awhina moku.
{30:11} Kua puta ke i a koe taku tangi hei kanikani: kua wewete i toku kakahu taratara, a whitikiria ana ahau e koe ki te koa;
{30:12} Hei mea e himene ai toku kororia ki a koe, kore ake e wahangu. E Ihowa, e toku Atua, ka whakawhetai ahau ki a koe ake ake.
{31:1} Ki te tino kaiwhakatangi. He himene na Rawiri. E Ihowa, ko koe taku e whakawhirinaki nei; kei whakama ahau ake ake: whakaorangia ahau, he tika nei hoki koe.
{31:2} Anga mai tou taringa ki ahau; hohoro te whakaora i ahau: kia ai koe hei kohatu kaha moku, hei whare tiaki moku.
{31:3} Ko koe hoki toku kohatu, toku pa: na kia mahara ki tou ingoa, a arahina ahau, tohutohungia hoki ahau.
{31:4} Kapohia ahau i roto i te kupenga i huna e ratou moku; ko koe hoki toku kaha.
{31:5} Tenei toku wairua te tukua atu nei e ahau ki tou ringa; nau ahau i hoki e Ihowa, e te Atua o te pono.
{31:6} E kino ana ahau ki te hunga e whakaaro ana ki nga mea tekateka noa; e whakawhirinaki ana hoki ahau ki a Ihowa.
{31:7} Ka whakamanamana ahau, ka hari ki tou atawhai; mou i titiro ki taku tangi; i matau hoki ki toku wairua i nga wa o te he;
{31:8} Kahore ahau i kopia e koe ki roto ki te ringa o te hoariri: kua whakaturia e koe oku waewae ki te wahi nui.
{31:9} Tohungia ahau, e Ihowa, kei te he hoki ahau, pakoko kau toku mata i te pouri, toku wairua me toku kopu.
{31:10} Ka hemo nei hoki toku ora i te tangi, me oku tau i te aue; poto iho toku kaha i toku he, kurupopo ana oku iwi.
{31:11} He tawainga ahau na oku hoariri katoa; ko te tino mahi ia tena a oku hoa noho tata, he mea wehi ahau na nga tangata i mohio ki ahau: ko te hunga i kite i ahau i waho, rere ana i ahau.
{31:12} Kua warewaretia ahau me te tupapaku kua ngaro atu i te ngakau; kua rite ki te oko pakaru.
{31:13} I rongo hoki ahau i te ngautuara a te tini; i karapotia ahau e te wehi: i a ratou e runanga ana ki te he moku, i mea kia whakamatea ahau.
{31:14} Ko ahau ia i whakawhirinaki ki a koe, e Ihowa: i mea, Ko koe toku Atua.
{31:15} Kei tou ringa oku taima, whakaorangia ahau i nga ringa o oku hoariri, i te hunga e tukino ana i ahau.
{31:16} Kia whiti tou mata ki tau pononga; whakaorangia ahau, he mahi tohu hoki tau.
{31:17} Kei whakama ahau, e Ihowa; kua karanga hoki ahau ki a koe: kia whakama te hunga kino, kia takoto puku i te reinga.
{31:18} Whakamutua te korero a nga ngutu teka, he kino nei a ratou korero mo te tangata tika, na to ratou whakapehapeha hoki, na to ratou whakahihi.
{31:19} Ano te nui o tau pai kua rongoatia nei e koe mo te hunga e wehi ana ki a koe; i mahia nei e koe mo te hunga e whakawhirinaki ana ki a koe i te aroaro o nga tama a te tangata!
{31:20} Ka huna ratou e koe ki te wahi ngaro i tou aroaro i nga rauhanga a te tangata; ka huna ratou e koe ki roto ki te teneti, kei taea e te ngangau a nga arero.
{31:21} Kia whakapaingia a Ihowa, mona i mea kia miharotia tana mahi tohu ki ahau i te pa kaha.
{31:22} I ki hoki ahau i toku potatutatunga, Kua motuhia mai ahau i mua i ou kanohi: ahakoa ra i rongo koe ki toku reo inoi i taku karangatanga ki a koe.
{31:23} Arohaina a Ihowa, e tana hunga tapu katoa: e tiakina ana e Ihowa te hunga pono, a he nui tana utu ki te kaimahi whakapehapeha.
{31:24} Kia maia, kia kaha o koutou ngakau, e te hunga katoa e tumanako ana ki a Ihowa.
{32:1} Na Rawiri: he Makiri. Ka hari te tangata kua oti tana he te muru, tona hara te hipoki.
{32:2} Ka hari te tangata kahore nei e whakairia e Ihowa he hara ki a ia, a kahore he hianga i tona wairua.
{32:3} I ahau kihai i kuihi, ngahengahe kau oku iwi i taku auetanga i te ra roa.
{32:4} No tou ringa i taimaha ki ahau i te ao, i te po; kua whakaputaina ketia toku makukuranga, ano na te maroketanga o te raumati. (Hera.
{32:5} I whakina e ahau toku hara ki a koe, kihai hoki i huna i toku kino: i mea ahau, Ka whakina aku mahi tutu ki a Ihowa; a murua ana e koe te kino o toku hara. (Hera.
{32:6} Mo konei ka inoi ki a koe nga tangata tapu katoa i te wa e kitea ai koe: he pono ka ngawha nga wai nui, e kore e tata ki a ia.
{32:7} Ko koe toku piringa; mau ahau e whakaora i te pouri, mau ahau e karapoti ki nga waiata whakaora. (Hera.
{32:8} Ka tohutohungia koe e ahau, ka whakaakona koe ki te ara e haere ai koe; ma toku kanohi koe e arahi.
{32:9} Kei rite koutou ki te hoiho, ki te muera ranei, kahore nei he matauranga; he mea kuku nei o raua kauae ki te paraire, ki te moka hei pupuri mai; ki te kore hoki, e kore e tata ki a koe.
{32:10} He tini nga mea whakapouri mo te tangata hara: ko te tangata ia e whakawhirinaki ana ki a Ihowa, ka karapotia e te atawhai.
{32:11} Kia koa ki a Ihowa, whakamanamana, e te hunga tika: kia hari, hamama, e te hunga ngakau tika katoa.
{33:1} Kia hari ki a Ihowa, e te hunga tika: he mea ataahua te whakamoemiti ma te hunga kore he.
{33:2} Whakamoemiti ki a Ihowa i runga i te hapa; himene ki a ia i runga i te hatere kotahi tekau nei nga aho.
{33:3} Waiatatia ki a ia he waiata hou: kia tika te whakatangi, kia nui te reo.
{33:4} No te mea he tika te kupu a Ihowa, a kei runga i te pono ana mahi katoa.
{33:5} E paingia ana e ia te tika me te whakawa: ki tonu te whenua i te atawhai a Ihowa.
{33:6} Na te kupu a Ihowa nga rangi i hanga; ko nga mano katoa hoki o reira na te ha o tona mangai.
{33:7} He mea huihui e ia nga wai o te moana, ano he puranga; he mea whawhao e ia te rire ki nga pakoro.
{33:8} Kia wehi te whenua katoa ki a Ihowa; kia ohooho nga tangata katoa o te ao ki a ia.
{33:9} I ki hoki ia, a kua oti: i whakahau, a tu tonu iho.
{33:10} E whakataka ana e Ihowa te whakaaro o nga tauiwi: e whakakahoretia ana e ia nga meatanga a nga iwi.
{33:11} Ko te whakaaro o Ihowa, tu tonu ake ake; ko nga meatanga a tona ngakau kei tena whakatupuranga, kei tena whakatupuranga.
{33:12} Ka hari te iwi no ratou nei Atua a Ihowa, te iwi kua whiriwhiria e ia hei taonga tupu mona.
{33:13} E titiro iho ana a Ihowa i te rangi: e kite ana ia i nga tama katoa a te tangata.
{33:14} Kei tona wahi nohoanga ia e matakitaki iho ana ki nga tangata katoa o te whenua.
{33:15} Nana i hanga nga ngakau o ratou katoa, e mohiotia ana e ia a ratou mahi katoa.
{33:16} E kore tetahi kingi e ora i te nui o te ope, e kore e ora te marohirohi i te nui o te kaha.
{33:17} He mea teka te hoiho hei whakaora; ehara ano tona kaha nui i te mea e mawhiti ai.
{33:18} Nana, kei runga i te hunga e wehi ana i a ia te kanohi o Ihowa, kei te hunga e tumanako ana ki tana mahi tohu;
{33:19} Hei whakaora i o ratou wairua kei mate, hei mea i a ratou kia ora i te wa o te hemokai.
{33:20} Kua tatari nei o tatou wairua ki a Ihowa; ko ia to tatou kaiawhina, to tatou whakangungu rakau.
{33:21} Hari tonu to tatou ngakau ki a ia; no tatou hoki i whakawhirinaki ki tona ingoa tapu.
{33:22} E Ihowa, hei runga i a matou tau mahi tohu; kia rite hoki ki ta matou tumanako ki a koe.
{34:1} Na Rawiri, i tona ahua i rere ke ra i te aroaro o Apimereke; na pei ana ia, a haere ana. Ka whakapaingia e ahau a Ihowa i nga wa katoa; he whakamoemiti tonu ta toku mangai ki a ia.
{34:2} Ka whakamanamana toku wairua ki a Ihowa: ka rongo te hunga mahaki, a ka hari.
{34:3} Kia whakanui tahi tatou i a Ihowa, kia whakateitei tahi hoki i tona ingoa.
{34:4} I rapu ahau i a Ihowa, a rongo mai ana ia ki ahau, whakaorangia ana ahau e ia i oku wehi katoa.
{34:5} I titiro ratou ki a ia, a kua marama: a kahore rawa he whakama o o ratou mata.
{34:6} I karanga tenei tangata iti, a whakarongo ana a Ihowa, whakaora ana i a ia i ona whakapawera katoa.
{34:7} E noho ana te anahera a Ihowa i tetahi taha, i tetahi taha, o te hunga e wehi ana i a ia, a e whakaora ana i a ratou.
{34:8} Whakamatauria, kia kite ai koutou i te pai o Ihowa: ka hari te tangata e whakawhirinaki ana ki a ia.
{34:9} Kia wehi ki a Ihowa, e tona hunga tapu: e kore hoki e hapa nga tangata e wehi ana i a ia.
{34:10} E hapa ana nga kuao raiona, e mate ana i te kai: ko te hunga ia e rapu ana ki a Ihowa, e kore e hapa i tetahi mea pai.
{34:11} Haere mai, e nga tamariki, whakarongo ki ahau: maku koutou e ako kia wehi ki a Ihowa.
{34:12} Ko wai te tangata e hiahia ana ki te ora, e whai ana kia maha nga ra, kia kite i te pai?
{34:13} Tiakina tou arero kei kino, ou ngutu kei korero hianga.
{34:14} Mawehe atu i te kino, mahia te pai; rapua te ata noho, whaia hoki.
{34:15} E tau ana nga kanohi o Ihowa ki te hunga tika; me ona taringa ki ta ratou karanga.
{34:16} E he ana te mata o Ihowa ki nga kaimahi i te kino, hei hatepe i a ratou i te whenua kei maharatia.
{34:17} I karanga te hunga tika, a i whakarongo a Ihowa, whakaorangia ana ratou e ia i o ratou whakapawera katoa.
{34:18} E tata ana a Ihowa ki te hunga ngakau maru: ka whakaorangia ano e ia te hunga wairua iro.
{34:19} He tini nga mate o te tangata tika: otiia e whakaorangia ana ia e Ihowa i roto i era katoa.
{34:20} E tiakina ana e ia ona wheua katoa: e kore tetahi e whati.
{34:21} Ka mate i te kino te tangata hara; a ka he te hunga e kino ana ki te tangata tika.
{34:22} E hokona ana e Ihowa te wairua o ana pononga, e kore ano e he tetahi o te hunga e whakawhirinaki ana ki a ia.
{35:1} Na Rawiri. E ngana, e Ihowa, ki te hunga e tohe ana ki ahau: whawhaitia te hunga e whawhai nei ki ahau.
{35:2} Kia mau ki te whakangungu rakau, ki te puapua; whakatika hei awhina moku
{35:3} Unuhia te tao, araia te ara o te hunga e whai nei i ahau: ki mai ki toku wairua, Ko ahau tou whakaoranga.
{35:4} Kia whakama, kia numinumi te hunga e whai ana kia whakamatea ahau: kia whakahokia ki muri, kia whakapoauautia te hunga e whakatakoto ana i te kino moku.
{35:5} Kia rite ratou ki te papapa e puhia ana e te hau; kia aia haeretia e te anahera a Ihowa.
{35:6} Kia pouri to ratou ara, kia pahekeheke: kia whaia ratou e te anahera a Ihowa.
{35:7} Kahore hoki he rawa i huna ai e ratou te poka o ta ratou kupenga moku; he mea keri takekore kia mate ai ahau.
{35:8} Kia rokohanga poauautia ia e te ngaromanga; kia mau ano ko ia i tana kupenga i huna ai: kia taka ia ki taua tino ngaromanga.
{35:9} A ka koa toku wairua ki a Ihowa, ka hari ki tana whakaoranga.
{35:10} Ka ki katoa oku wheua, E Ihowa, ko wai te rite mou, mo te kaiwhakaora o te iti i te tangata e kaha ake ana i a ia, ae o te iti, o te rawakore i tona kaipahua?
{35:11} Whakatika ana nga kaiwhakapae teka: whakawakia ana ahau mo nga mea kihai nei ahau i matau atu.
{35:12} Utua ana e ratou taku pai ki te kino, a whakatupu pani ana toku wairua.
{35:13} Tena ko ahau, i a ratou e mate ana, he kahu taratara toku, waikauwere ana toku wairua, kihai i kai: a hoki mai ana taku inoi ki toku uma.
{35:14} Ko toku ahua me te mea he hoa ia, he teina noku: kupapa noa iho ahau, ano he tangata e tangi ana ki tona whaea.
{35:15} I toku paheketanga ia koa ana ratou, huihui ana; huihui ana nga tangata kino noa iho hei hoariri moku, kihai ano ahau i mohio; haehae ana ratou i ahau, kihai hoki i mutu.
{35:16} Rite tonu ki nga kaiwhakakata o nga hakari, tetea ana o ratou niho ki ahau.
{35:17} E te Ariki, kia pehea te roa o tau titiro kau mai? Whakaorangia toku wairua i a ratou whakangaromanga, taku e aroha nei, i nga raiona.
{35:18} Ka whakawhetai ahau ki a koe i roto i te whakaminenga nui, ka whakamoemiti ki a koe i roto i te iwi maha.
{35:19} Kei hari pokanoa ki ahau oku hoariri; kei whakakini te kanohi o te hunga e kino noa ana ki ahau.
{35:20} Ehara hoki ta ratou i te korero mo te rangimarie; heoi kei te whakatakoto kupu tinihanga ratou mo te hunga ata noho o te whenua.
{35:21} Ina, hamama ana o ratou mangai ki ahau, e ki ana, Ha, ha, kua kite to matou kanohi.
{35:22} Kua kite koe, e Ihowa: kaua ra e wahangu; e te Ariki, kei matara i ahau.
{35:23} Oho ake, e ara ki te whakarite i toku whakawa, ki taku tautohe, e toku Atua, e toku Ariki.
{35:24} Kia rite ki tou tika te whakarite moku, e Ihowa, e toku Atua: kei koa ano ratou ki ahau.
{35:25} Kei mea ratou i roto i o ratou ngakau, Ha, ko ta matou tena i pai ai: kei mea ratou, Kua horomia ia e tatou.
{35:26} Kia whakama, kia numinumi ngatahi, te hunga e koa ana ina he ahau: kia whakakakahuria ki te whakama, ki te numinumi, te hunga e whakakake ana ki ahau.
{35:27} Kia hamama i te hari, kia koa te hunga e pai ana ki taku mahi tika: ae, kia mea tonu, kia whakanuia a Ihowa e whakapai nei ki te ora o tana pononga.
{35:28} A ka korerotia e toku arero tau mahi tika, me te whakamoemiti ki a koe i te ra roa.
{36:1} Ki te tino kaiwhakatangi. Na te pononga a Ihowa, na Rawiri. E mea ana te mahi kino a te tangata hara i roto i toku ngakau, Kahore he wehi ki te Atua i mua i ona kanohi.
{36:2} E whakapai ana hoki ona kanohi ake ki a ia ano, e kore e kitea tona hara, e kore e kinongia.
{36:3} He kino nga kupu a tona mangai he rauhanga hoki, kua mahue i a ia te mahara, te mahi i te pai.
{36:4} He mahi nanakia tana e whakaaro ai i runga i tona moenga; ehara i te pai te ara e turia ana e ia, kahore ona whakarihariha ki te kino.
{36:5} Kei nga rangi, e Ihowa, tau mahi tohu: tutuki noa atu tou pono ki nga kapua.
{36:6} Rite tonu tou tika ki nga maunga o te Atua; he rire nui au whakaritenga: ko koe, e Ihowa, te kaiwhakaora i te tangata, i te kararehe.
{36:7} Ano te pai o tou aroha, e te Atua: ka okioki nga tama a te tangata i raro i te taumarumarutanga iho o ou pakau.
{36:8} Ka makona ratou i nga mea momona o tou whare: ka whakainumia ano e koe ki te awa o au mea whakahari.
{36:9} Kei a koe hoki te puna o te ora; ma tou marama ka kite ai matou i te marama.
{36:10} Kia roa tou aroha ki te hunga e matau ana ki a koe, tou tika hoki ki te hunga ngakau tika.
{36:11} Kei puta mai ki ahau te waewae whakapakari; kei aia atu ahau e te ringa o te hunga hara.
{36:12} Hinga iho i reira nga kaimahi i te kino: kua turakina iho, te ahei te ara ake.
{37:1} Na Rawiri. Kaua e mamae ki te hunga kino, kaua e hae ki nga kaimahi i te he.
{37:2} No te mea ka hohoro ratou te kotia, te peratia me te tarutaru, a ka memenga me he otaota hou.
{37:3} Whakawhirinaki ki a Ihowa, mahia te pai; e noho ki te whenua, a e aru i muri i te pono.
{37:4} Whakaahuareka ki a Ihowa, a ka homai e ia ki a koe ta tou ngakau i hiahia ai.
{37:5} Tukua tou ara ki a Ihowa; whakawhirinaki hoki ki a ia, a mana e mahi.
{37:6} Mana hoki e whakaputa tou tika, ano he marama, ou ritenga me te mea ko te ra e tu ana.
{37:7} Okioki ki a Ihowa, tatari marie ki a ia: kei mamae ki te tangata e tere ana i tona ara, ki te tangata e taea ana e ia nga whakaaro kino.
{37:8} Kati te riri, whakarerea hoki te arita; kei mamae koe, kei takina kia mahi i te kino.
{37:9} No te mea ka hatepea atu te hunga kino: ko te hunga ia e tatari ana ki a Ihowa, ka riro i a ratou te whenua.
{37:10} Kia potopoto ake nei hoki, a ka kore noa iho te hunga kino: ae ra, ka ata tirohia e koe tona wahi, a kore kau noa iho ia.
{37:11} Na ka riro te whenua i te hunga mahaki; a ka hari ratou i te roa o te ata noho.
{37:12} E whakangarahu ana te tangata kino mo te tangata tika: pakiri ana ona niho ki a ia.
{37:13} Ka kata te Ariki ki a ia, no te mea ka kite ia e tata ana tona ra.
{37:14} Kua unuhia te hoari e te hunga kino, kua piko ta ratou kopere, hei turaki i te ware, i te rawakore, hei kohuru i te hunga e tika ana, i te ara.
{37:15} Ka tapoko ta ratou hoari ki o ratou ngakau: a ka whatiia a ratou kopere.
{37:16} Engari te wahi iti a te tangata tika i nga taonga o nga tangata kino tokomaha.
{37:17} Ka whatiia hoki nga ringa o te hunga kino: u tonu ia i a Ihowa te hunga tika.
{37:18} E matau ana a Ihowa ki nga ra o te hunga tika: a ka pumau to ratou kainga ake ake.
{37:19} E kore ratou e whakama i te wa o te he, ka makona ano ratou i nga ra o te hemokai.
{37:20} Ka ngaro ia te hunga kino, a ka rite nga hoariri o Ihowa ki te momona o te tarutaru: ka mahea atu ratou; ka mahea atu me he paowa.
{37:21} E tango ana te tangata kino i te taonga tarewa, kahore hoki ana utu: ko te tangata tika ia he aroha tona, he homai.
{37:22} Ka riro hoki te whenua i ana e manaaki ai; ka hatepea ano ana e kanga ai.
{37:23} Ka u i a Ihowa nga hikoinga o te tangata tika; e paingia ana hoki e ia tona ara.
{37:24} Ahakoa hinga, e kore e tino takoto rawa; ka u hoki ia i te ringa o Ihowa.
{37:25} He tamariki ahau i mua, a kua koroheke nei, heoi, kahore ahau i kite i te tangata tika e whakarerea ana, i ona uri hoki e pinono taro ana.
{37:26} I te ra roa he atawhai tonu tana, he ohaoha: ka manaakitia hoki ona uri.
{37:27} Whakarerea te kino, mahia te pai, ka noho tonu ai.
{37:28} E aroha ana hoki a Ihowa ki te ritenga pai: e kore ano e whakarere i tana hunga tapu; e tiakina tonutia ana ratou ake ake; ka hatepea atu ia nga uri o te hunga kino.
{37:29} Ka riro te whenua i te hunga tika, ka nohoia hoki a reira e ratou ake ake.
{37:30} He kupu mohio ta te mangai o te tangata tika; he ritenga pai ta tona arero e korero ai.
{37:31} Kei tona ngakau te ture a tona Atua; e kore e paheke tetahi o ona hikoinga.
{37:32} E tau ana te titiro a te tangata kino ki te tangata tika, a e whai ana kia whakamatea ia.
{37:33} E kore a Ihowa e whakarere i a ia ki tona ringa: e kore ano ia e whakatau he ki a ia ina whakawakia.
{37:34} Taria a Ihowa, kia mau ki tana ara, a ka whakanuia koe e ia, ka whakawhiwhia hoki ki te whenua: e hatepea atu te hunga kino, ka kite koe.
{37:35} I kite ahau i te tangata kino e kake ana, e tautorotoro ana me te rakau matomato i tona oneone tupu.
{37:36} Heoi, pahure noa ake tetahi, a kore kau noa iho; ae, i rapua ia e ahau, a kihai i kitea.
{37:37} Waitohutia te tangata tika, tirohia iho te tangata kore he: no te mea he marie te tukunga iho ki taua tangata.
{37:38} Tena ko te hunga kino, ka ngaro ngatahi atu ratou: te tukunga iho ki te hunga kino, ka hatepea atu ratou.
{37:39} Na Ihowa ia te whakaoranga o te hunga tika: ko ia to ratou pa kaha i te wa o te he.
{37:40} Ma Ihowa ratou e awhina, ko ia hoki hei tauarai mo ratou: ko ia hei tauarai mo ratou i te hunga kino, ka whakaorangia ratou e ia, mo ratou ka whakawhirinaki ki a ia.
{38:1} He himene na Rawiri, hei whakamahara. E Ihowa, kaua e whakatupehupehu mai ki ahau ina riri koe, kaua ano ahau e pakia ina arita koe.
{38:2} Titi tonu hoki au pere ki ahau: kaha rawa te pehi a tou ringa i ahau.
{38:3} Kahore he wahi ora o oku kikokiko, na tou riri hoki: kahore ano e ata takoto oku wheua, noku i hara nei.
{38:4} Kua taupokina iho hoki toku matenga e oku kino: ano he pikaunga taimaha e pehi rawa ana i ahau.
{38:5} E piro ana oku whiunga, kua pirau i taku mahi poauau.
{38:6} E whakawiria ana ahau, piko rawa; e tangi haere ana i te roa o te ra.
{38:7} Kei te tahuna hoki toku hope, kapi tonu: kahore hoki he wahi ora o oku kikokiko.
{38:8} Kua kore oku kaha, maru rawa ahau: hamama ana taku aue i te mamae o toku ngakau.
{38:9} E te Ariki, kei tou aroaro oku hiahia katoa; kahore hoki e ngaro i a koe taku aue.
{38:10} Kihakiha kau toku ngakau, kua hemo toku kaha: me te marama o oku kanohi, kua kore hoki ena oku.
{38:11} Matara noa atu i toku mate te turanga mai o nga tangata i aroha mai ki ahau, o oku hoa hoki; i tawhiti ano oku whanaunga e tu ke mai ana.
{38:12} E whakatakoto mahanga ana moku te hunga e whai ana i ahau kia whakamatea; he nanakia ano nga kupu a te hunga e rapu ana i te he moku; he whakaaro tinihanga ano a ratou a pau noa te ra.
{38:13} Ko ahau ia, i rite ki te turi, kihai i rongo, ki te tangata wahangu, kahore nei e hamamu tona mangai.
{38:14} Na rite tonu ahau ki te tangata kahore nei e rongo, kahore nei he whakatupehupehu i tona mangai.
{38:15} E tumanako nei hoki ahau ki a koe, e Ihowa: ka whakahoki kupu mai ano koe, e te Ariki, e toku Atua.
{38:16} I mea hoki ahau, Kei koa mai ratou ki ahau: ka paheke toku waewae, ka whakahihi ratou ki ahau.
{38:17} Ko ahau hoki, meake kopa, a kei inua tonu i ahau toku pouri.
{38:18} Ka whaki hoki ahau i toku kino, ka pouri mo toku hara.
{38:19} Ko oku hoariri ia hauhau tonu, kaha tonu; kua tokomaha ano te hunga e kino noa ana ki ahau.
{38:20} He hoariri ano ki ahau te hunga e utu ana i te pai ki te kino: moku e whai ana i te pai.
{38:21} Kaua ahau e whakarerea, e Ihowa, e toku Atua; kei mamao atu koe i ahau.
{38:22} Hohoro ki te awhina i ahau, e te Ariki, e toku whakaoranga.
{39:1} Ki te tino kaiwhakatangi, ki a Ierutunu. He himene na Rawiri. I mea ahau, Ka ata whakaaro ahau ki oku ara, kei hara toku arero; ka tiakina toku mangai, paraire rawa, i te mea kei toku aroaro te tangata kino.
{39:2} I whakamoroki ahau, i wahangu, kihai i puaki taku kupu, ahakoa pai; a ka oho toku mamae.
{39:3} Werawera ana toku ngakau i roto i ahau; i ahau e whakaaro ana ka ka te ahi, a ka korero toku arero.
{39:4} E Ihowa, meinga ahau kia matau ki toku mutunga, ki te maha hoki o oku ra, e hia ranei: kia matau ai ahau he mea memeha noa ahau.
{39:5} Nana, he whanuitanga ringa oku ra kua homai nei e koe; he kahore noa iho ano oku tau i tou aroaro: ahakoa u noa te tu o nga tangata katoa, he mea memeha kau. (Hera.
{39:6} He pono kei roto i te atarangi te tangata e kopikopiko noa ana; he pono e ohorere noa ana ratou: e ami ana ia i te taonga, a kahore e matau ma wai ranei e kohi.
{39:7} Na he aha taku e tatari atu nei, e te Ariki? Ko koe taku e tumanako ai.
{39:8} Whakaorangia ahau i aku mahi tutu katoa: kaua ahau e waiho hei tawainga ma te wairangi.
{39:9} Wahangu ana ahau, kihai i kuihi toku mangai: he meatanga hoki tenei nau.
{39:10} Nekehia atu i ahau tau whiu: ka ngaro ahau i te pakinga a tou ringa.
{39:11} Ka pakia e koe te tangata, ka whakatupehupehutia mo te hara, ka meinga e koe tona ataahua kia memeha, kia pera me te purehurehu: he pono he mea teka noa nga tangata katoa. (Hera.
{39:12} Whakarongo ki taku inoi, e Ihowa, kia titaha mai tou taringa ki taku karanga; kei wahangu koe ki oku roimata: he heke hoki ahau nau, he manene, he pera me oku matua katoa.
{39:13} Kia ata hanga ki ahau, kia ta ai toku manawa, keiwha haere atu ahau i konei, a ka kahore noa iho.
{40:1} Ki te tino kaiwhakatangi. He himene na Rawiri. I tatari marie ahau ki a Ihowa: a anga ana ia ki ahau, whakarongo ana ki taku karanga.
{40:2} Na kei te tango ake ia i ahau i te poka whakamataku, i te paru taoruoru; kei te whakatu i oku waewae ki runga ki te kohatu, kei te whakau i oku hikoinga.
{40:3} A homai ana e ia he waiata hou ki toku mangai, he whakamoemiti ki to tatou Atua: he tokomaha e kite, a ka wehi ka whakawhirinaki ki a Ihowa.
{40:4} Ka hari te tangata kua waiho nei e ia a Ihowa hei whakawhirinakitanga mona: a kahore e tahuri ki te hunga whakakake, ki te hunga hoki e peka ana ki te teka.
{40:5} E Ihowa, e toku Atua, he tini au mahi whakamiharo i mahia e koe, me ou whakaaro ki a matou; e kore e taea te korero whakatepe atu ki a koe: me i mea ahau kia whakakitea, kia korerotia, e kore e taea te tatau.
{40:6} Kihai i matenuitia e koe te patunga tapu, me te whakahere; pokaia ana e koe oku taringa: kihai koe i mea mai ki te tahunga tinana, ki te whakahere hara.
{40:7} Na ko taku meatanga atu, Na kua tae mai ahau: kei roto i te pukapuka te tuhituhi moku.
{40:8} Ko taku pai ko te mea i tau e pai ai, e toku Atua: ae ra, kei toku ngakau tau ture.
{40:9} Kua kauwhautia e ahau te tika i roto i te whakaminenga nui: nana, kihai i kopia oku ngutu, tena koe te matau ana, e Ihowa.
{40:10} Kihai i huna e ahau tou tika i roto i toku ngakau; kua korerotia e ahau tou pono me tau whakaoranga: kihai i hunga e ahau tou aroha me tou pono i te whakaminenga nui.
{40:11} Kei kaiponuhia tou aroha ki ahau, e Ihowa: ma tou atawhai me tou pono ahau e tiaki i nga wa katoa.
{40:12} Ta te mea kua karapotia ahau e nga kino e kore e taea te tatau: mau pu ahau i oku kino, te ahei te titiro ake; he tini ke i nga makawe o toku matenga: a hemo iho toku ngakau.
{40:13} Kia pai, e Ihowa, ki te whakaora i ahau; e Ihowa, hohoro ki te awhina i ahau.
{40:14} Kia whakama, kia pororaru ngatahi te hunga e rapu ana i toku wairua kia whakamatea: kia whakahokia ki muri, kia whakama te hunga e hiahia ana kia he ahau.
{40:15} Kia huna, hei utu mo to ratou whakama te hunga e mea mai ana ki ahau, Ha, ha.
{40:16} Kia hari, kia koa ki a koe te hunga katoa e rapu ana i a koe; kia mea tonu te hunga e pai ana ki tau whakaoranga, Kia whakanuia a Ihowa.
{40:17} Ko ahau ia, he iti, he rawakore; heoi e whakaaro ana te Ariki ki ahau: ko koe toku awhina, toku kaiwhakaora; kaua ra e whakaroa, e toku Atua.
{41:1} Ki te tino kaiwhakatangi. He himene na Rawiri. Ka hari te tangata e whakaaro ana ki te rawakore; e whakaorangia ia e Ihowa i te ra o te he.
{41:2} Ma Ihowa ia e tiaki, e whakaora; ka whakaharitia ia i runga i te whenua: e kore ano e tukua e koe ki nga hiahia o ona hoariri.
{41:3} Ma Ihowa ia e whakakaha, i a ia e whakaruhi ana i runga i te moenga: mau ano e whakapai katoa tona moenga i a ia e mate ana.
{41:4} I mea ahau, E Ihowa, tohungia ahau; rongoatia toku wairua; kua hara hoki ahau ki a koe.
{41:5} He kino te korero a oku hoariri moku, e mea ana, A hea ranei ia mate ai, pirau ai tona ingoa?
{41:6} A ki te haere mai ia kia kite i ahau, ka korero horihori ia: e ami ana tona ngakau i te kino mana; i tona putanga ki waho, korerotia ana e ia.
{41:7} E komuhumuhu ana moku te hunga katoa e kino ana ki ahau; e whakatakoto ana i te kino moku.
{41:8} E ai ta ratou, E piri ana te mate kino ki a ia; a ka takoto nei ia, heoi ano tona aranga ake.
{41:9} Ae, ko toku hoa ake ano, i whakawhirinaki ai ahau, i kai nei i taku taro, kua hiki ake tona rekereke ki ahau.
{41:10} Ko koe ia, e Ihowa, kia aroha ki ahau: a whakaarahia ahau, kia utua ai ratou e ahau.
{41:11} Na konei ahau i matau ai e pai ana koe ki ahau, no te mea kahore toku hoariri e whakamanamana ki ahau.
{41:12} Ko ahau ia, ko koe e whakamau ake ana i ahau i runga i toku ngakau tapatahi: e whakatu ake ana hoki i ahau ki tou aroaro ake tonu atu.
{41:13} Kia whakapaingia a Ihowa, te Atua o Iharaira inamata riro ano, ake tonu atu ano hoki. Amine, ae Amine.
{42:1} Ki te tino kaiwhakatangi. He Makiri, ma nga tama a Koraha. Rite tonu ki te hata e kihakiha nei ki nga manga wai toku ngakau e kihakiha nei ki a koe, e te Atua.
{42:2} E hiainu ana toku wairua ki te Atua, ki te Atua ora: a hea ahau tae ai, puta ai ki te aroaro o te Atua?
{42:3} Ko oku roimata taku kai i te ao, i te po, i a ratou e mea tonu mai nei ki ahau, Kei hea tou Atua?
{42:4} Ka mahara ahau ki enei mea; me te wai toku ngakau e maringi ana i roto i ahau: i haere hoki ahau i roto i te huihui, i haere tahi matou ki te whare o te Atua, he hari te reo, he whakamoemiti, me te huihui e mea hakari ana.
{42:5} He aha koe i piko ai, e toku wairua? i ohorere ai i roto i ahau? Tumanako ki te Atua; tera ano ahau e whakawhetai ki a ia, mo te ora o tona mata.
{42:6} E toku Atua, kua piko toku wairua i roto i ahau: koia ahau ka mahara ai ki a koe i te whenua o Horano, o nga Heremoni, i Maunga Mitara.
{42:7} Rara ana tetahi rire ki tetahi rire i te haruru o au awhiowhio wai: tika ana au ngaru katoa me au tuatea i runga i ahau.
{42:8} Ahakoa ra e whakahaua mai ano e Ihowa tona atawhai i te awatea; a he waiata taku ki a ia i te po, he inoi ki te Atua o toku ora.
{42:9} Ka mea ahau ki te Atua, E toku kohatu, he aha koe i wareware ai ki ahau? He aha ahau ka haere pouri ai i te tukino a te hoariri?
{42:10} Ano he hoari i roto i oku wheua te tawai a oku hoariri: i a ratou e mea mai nei ki ahau i nga ra katoa, Kei hea tou Atua?
{42:11} He aha koe i piko ai, e toku wairua? He aha koe i ohorere ai i roto i ahau? Tumanako ki te Atua: tera ano ahau e whakawhetai ki a ia, ko te ora nei ia o toku mata, ko toku Atua.
{43:1} E te Atua, whakaritea taku whakawa, whakatikaia aku korero ki te iwi atuakore: whakaorangia ahau i te tangata tinihanga e mahi nei i te he.
{43:2} Ko koe hoki te Atua o toku kaha: he aha ahau ka panga nei e koe? He aha ahau ka haere pouri ai i te tukino a te hoariri?
{43:3} Tukua mai tou marama me tou pono hei arahi i ahau: hei kawe i ahau ki tou maunga tapu, ki ou tapenakara.
{43:4} A ka haere ahau ki te aata a te Atua, ki te Atua, ki toku hari nui: ae, ka whakamoemiti ki a koe, e te Atua, e toku Atua, i runga i te hapa.
{43:5} He aha koe i piko ai, e toku wairua? He aha koe i ohorere ai i roto i ahau? Tumanako ki te Atua: tera ano ahau e whakawhetai ki a ia, ko te ora nei ia o toku mata, ko toku Atua.
{44:1} Ki te tino kaiwhakatangi, ma nga tama a Koraha. He Makiri. E te Atua, kua rongo o matou taringa, kua korerotia ki a matou e o matou matua, nga mahi i mahia e koe i o ratou ra, i nga ra o mua.
{44:2} Nau nga tauiwi i pana ki tou ringa, nau ratou i whakato: nau nga iwi i whiu, a whakamararatia ana ratou.
{44:3} Ehara hoki i te mea, na ta ratou hoari i whiwhi ai ratou ki te whenua, ehara to ratou takakau i te mea i ora ai ratou: engari na tou matau, na tou takakau hoki, na te marama ano o tou mata, he pai hoki nou ki a ratou.
{44:4} E te Atua, ko koe toku Kingi: whakahaua he whakaora mo Hakapa.
{44:5} Mau ka turaki ai matou i o matou hoariri; ma tou ingoa ka takahia ai e matou te hunga e whakatika ana ki a matou.
{44:6} E kore hoki ahau e whakawhirinaki ki taku kopere: e kore ano taku hoari e whakaora i ahau.
{44:7} Nau hoki matou i ora ai i o matou hoariri: nau ano i whakama ai te hunga i kino ki a matou.
{44:8} Ko te Atua ta matou e whakamanamana ai i te roa o te ra: ka whakamoemiti ano matou ki tou ingoa ake ake. (Hera.
{44:9} Otira kua panga nei matou e koe, kua meinga kia whakama: kahore hoki koe kia haere tahi me a matou taua.
{44:10} Kua meinga matou kia hoki whakamuri mai i te hoariri; kei te pahua ano i etahi ma ratou te hunga e kino ana ki a matou.
{44:11} Kua hoatu matou e koe, ano he hipi e kainga ana: kua marara ki roto ki nga tauiwi.
{44:12} E hokona ana e koe tau iwi, a hore he utu: kahore hoki koe e whiwhi rawa i te utu mo ratou.
{44:13} E meinga ana matou e koe hei tawainga ma o matou hoa kainga; hei whakahaweatanga, hei whakakatanga mai ma te hunga i tetahi taha, i tetahi taha o matou.
{44:14} E meinga ana matou e koe hei whakatauki ma nga tauiwi; hei rurutanga matenga ma nga iwi.
{44:15} Kei mua tonu i ahau toku whakama; kua taupokina ahau e te pawera o toku mata;
{44:16} I te reo o te kaitawai, o te kaikohukohu; i te hoariri, i te kairapu utu.
{44:17} Kua pa katoa tenei ki a matou; heoi kahore matou i wareware ki a koe, kihai ano i teka ki tau kawenata.
{44:18} Kahore to matou ngakau i tahuri whakamuri; kihai ano o matou hikoinga i peka ke i tau ara;
{44:19} I maru ai matou i a koe i te wahi o nga tarakona; a taupoki rawa ki te atarangi o te mate.
{44:20} Mehemea kua wareware matou ki te ingoa o to matou Atua, kua totoro ranei o matou ringa ki te atua ke;
{44:21} E kore ranei tenei e ata tirohia e te Atua? E matau ana hoki ia ki nga mea ngaro o te ngakau.
{44:22} Mou nei hoki matou i patua ai i te ra roa nei: kiia iho matou he hipi e patua ana.
{44:23} E ara, he aha koe ka moe ai, e te Ariki? Whakatika, kaua matou e panga tonutia.
{44:24} He aha koe ka huna ai i tou mata? ka wareware ai ki to matou mamae, ki to matou tukinotanga?
{44:25} Kua piko nei hoki to matou wairua ki raro ki te puehu; piri rawa to matou kopu ki te whenua.
{44:26} E ara, hei awhina i a matou; kia mahara ki tou aroha, a hokona matou.
{45:1} Ki te tino kaiwhakatangi. He Homhanimi ma nga tama a Koraha. He Makiri, he waiata aroha. E pupuke ake ana te mea pai i roto i toku ngakau: ka korerotia e ahau aku i tito ai mo te kingi: he pene toku arero na te kaituhituhi hohoro.
{45:2} Engari koe he ataahua i nga tama a te tangata: kua ringihia ou ngutu ki te ahuareka, na reira i manaakitia ai koe e te Atua ake ake.
{45:3} Whitikiria tau hoari ki tou huwha, e te Nui Rawa, tou kororia me tou honore.
{45:4} Aratakina hoki tou hoiho i runga i tou honore, i te kaha, hei mea hoki mo te pono, mo te mahaki, mo te tika, a ma tou matau koe e whakaako ki nga mea whakamataku.
{45:5} He koi au pere; ka hinga nga iwi ki raro i a koe; kei roto ratou i te ngakau o nga hoariri o te kingi.
{45:6} He pumau, e te Atua, tou torona ake ake: he hepeta tika te hepeta o tou kingitanga.
{45:7} Kua aroha koe ki te tika, kua kino ki te hara: na reira, nui atu i to ou hoa te whakawahinga a te Atua, a tou Atua i a koe ki te hinu o te hari.
{45:8} Ko tou kakahu katoa he kakara maira, he aroe, he kahia; ko nga mea aho, whakatangitangi o nga whare rei nana koe i whakaahuareka.
{45:9} Kei roto i au wahine honore nga tamahine kingi; kei tou matau te kuini e tu ana, no Opira te koura.
{45:10} Whakarongo, e ko, titiro, tahuri iho tou taringa: a kia wareware koe ki tou iwi, ki te whare ano o tou papa.
{45:11} Penei ka matenuitia e te kingi tou ataahua: ko ia hoki tou Ariki; a me koropiko ki a ia.
{45:12} Ko reira ano te tamahine o Taira me te ohaoha: ka whai ano nga tangata taonga o te iwi kia manakohia e koe.
{45:13} Kei roto te tamahine a te kingi, he kororia kau, he mea whakairo ki te koura tona kakahu.
{45:14} He mea whakapaipai ki te ngira tona kakahu e kawea ai ia ki te kingi: ka arahina ki a koe nga wahine, ona takahoa e whai ana i a ia.
{45:15} He hari, he koa ina kawea mai ratou; ka tomo ki te whare o te kingi.
{45:16} Ko au tamariki hei whakakapi mo ou matua: ka meinga ano ratou e koe hei kawana mo te whenua katoa.
{45:17} Ka meinga e ahau tou ingoa kia maharatia e nga whakatupuranga katoa: e whakamoemititia ai koe e nga iwi a ake ake.
{46:1} Ki te tino kaiwhakatangi, ma nga tama a Koraha. He waiata Aramoto. Ko te Atua to tatou piringa, to tatou kaha; he kaiawhina e tino tata ana i nga wa o te he.
{46:2} Na reira kore ake to tatou wehi, ahakoa nekehia te whenua, ahakoa kahakina nga maunga ki waenga moana;
{46:3} Ahakoa rara, taupatupatu noa ona wai, ahakoa wiri nga maunga i tona huamo. (Hera.
{46:4} He awa tena ko ona manga hei whakahari i te pa o te Atua, i te wahi tapu o nga tapenakara o te Runga Rawa.
{46:5} Kei waenganui ona te Atua, e kore ia e whakakorikoria: ma te Atua ia e awhina i te putanga ano o te ata.
{46:6} I nana nga tauiwi, i whakakorikoria nga rangatiratanga; puaki ana tona reo, rewa ana te whenua.
{46:7} Kei a tatou a Ihowa o nga mano, ko te Atua o Hakopa to tatou piringa. (Hera.
{46:8} Haere mai, tirohia nga mahi a Ihowa, nga whakangaromanga i whakaputaina e ia ki te whenua.
{46:9} E whakamutua ana e ia nga whainga a te pito ra ano o te whenua: whati ana i a ia te kopere, poro pu te tao, tahuna ake e ia te hariata ki te kapura.
{46:10} Kia ata noho, a kia matau ko ahau te Atua; e whakanuia ahau i waenganui i nga tauiwi, e whakanuia ahau i te whenua.
{46:11} Kei a tatou a Ihowa o nga mano: ko te Atua o Hakopa to tatou piringa. (Hera.
{47:1} Ki te tino kaiwhakatangi. He himene ma nga tama a Koraha. Pakia o koutou ringa, e nga iwi katoa: hamama ki te Atua, kia hari te reo.
{47:2} No te mea he wehi a Ihowa, te Runga Rawa, he kingi nui ia no te whenua katoa.
{47:3} Mana e riro ai nga iwi ki raro i a tatou, me nga tautangata ki raro ki o tatou waewae.
{47:4} Mana e whiriwhiri to tatou nohoanga mo tatou, te mea pai rawa o Hakopa, o tana i aroha ai. (Hera.
{47:5} Kua kake atu te Atua i roto i te hamama, a Ihowa i roto i te tangi o te tetere.
{47:6} Himene ki te Atua, himene atu; himene ki to tatou Kingi, himene atu.
{47:7} Ko te Atua hoki te Kingi o te whenua katoa: himene atu i runga i te mohio.
{47:8} Ko te Atua te Kingi o nga tauiwi: e noho ana te Atua i runga i te torona o tona tapu.
{47:9} Kua huihui nga rangatira o nga iwi, hei iwi mo te Atua o Aperahama: na te Atua hoki nga whakangungu rakau o te whenua; kua whakanuia rawatia ia.
{48:1} He waiata, he himene ma nga tama a Koraha. He nui a Ihowa, kia nui hoki te whakamoemiti ki a ia i te pa o to tatou Atua, i te maunga o tona tapu.
{48:2} Ataahua ana te tairanga o Maunga Hiona, ko ta te ao katoa e koa ai: kei te taha ki te raki te pa o te Kingi nui.
{48:3} E matauria ana te Atua i roto i ona whare papai hei piringa.
{48:4} Na, huihui tahi mai ana nga kingi haere tahi atu ana ratou.
{48:5} I kite ratou, miharo iho: raruraru ana, hohoro tonu atu.
{48:6} Pa ana te wehi ki a ratou i reira, te mamae, ano he wahine e whanau ana.
{48:7} E wahia ana e koe nga kaipuke o Tarahihi ki te marangai.
{48:8} Rite tonu ki ta matou i rongo ai, ta matou i kite ai i roto i te pa o Ihowa o nga mano, i te pa o to tatou Atua: ma te Atua e whakapumau ake ake. (Hera.
{48:9} I whakaaroaro matou ki tou atawhai, e te Atua, i waenganui o tou temepara.
{48:10} E te Atua, rite tahi ki tou ingoa te whakamoemiti mou, tae noa atu ki nga pito o te whenua: ki tonu tou matau i te tika.
{48:11} Kia hari a Maunga Hiona, kia koa nga tamahine a Hura i au whakaritenga.
{48:12} Taiawhiotia a Hiona, haere, a kopiko noa mai: taua ona pourewa.
{48:13} Maharatia ona pekerangi, tirohia ona whare papai; hei korerotanga ma koutou ki enei ake whakatupuranga.
{48:14} Ko tenei Atua hoki te Atua mo tatou ake ake: ko ia hei kaiarahi i a tatou a mate noa.
{49:1} Ki te tino kaiwhakatangi. He himene ma nga tama a Koraha. Whakarongo ki tenei, e nga iwi katoa: tahuri mai o koutou taringa, e nga tangata katoa o te ao.
{49:2} E nga tangata iti, koutou ko nga tangata rahi, e te tangata taonga korua ko te rawakore.
{49:3} Ka whakapuakina he matauranga e toku mangai: a he ata ngarahu te whakaaro o toku ngakau.
{49:4} Ka titaha toku taringa ki te kupu whakarite; ka puaki taku pepeha i runga i te hapa.
{49:5} Kia wehi ahau ki te aha i nga ra o te kino, ina karapotia ahau e te kino kei oku rekereke?
{49:6} Ko te hunga e whakawhirinaki ana ki o ratou taonga, e whakamanamana ana ki te nui o o ratou rawa;
{49:7} E kore tetahi o ratou e ahei te hoko i tona teina, te hoatu ranei i tetahi utu mona ki te Atua;
{49:8} He nui hoki te utu mo to ratou wairua, a me whakarere atu ake ake;
{49:9} Kia ora tonu ai ia ake ake: kia kaua e kite i te pirau.
{49:10} E kite ana hoki ia e matemate ana nga tangata whakaaro nui, e ngaro ngatahi ana te poauau me te whakaarokore, a mahue iho o ratou taonga ki etahi atu.
{49:11} Ki to ratou whakaaro puku, tera e pumau tonu o ratou whare me o ratou nohoanga, ki nga whakatupuranga katoa: huaina iho o ratou whenua ki o ratou ingoa.
{49:12} Heoi kahore te tangata e noho tonu i roto i te honore: ko tona rite kei nga kararehe ka moti nei.
{49:13} Ko to ratou ara tenei, ara ko to ratou poauau: heoi e whakapai ana to ratou uri ki a ratou korero. (Hera.
{49:14} Kei te hipi te rite: ko te wahi mo ratou ko te reinga; ko te mate hei hepara mo ratou, hei rangatira ano te hunga tika mo ratou i te ata; ko to ratou ataahua ma te reinga e whakamoti, kia kore ai he whare mona.
{49:15} Ma te Atua ia toku wairua e hoko mai i te reinga: ko ia hoki hei tukunga atu moku. (Hera.
{49:16} Kaua e wehi ua whai taonga te tangata, ina nui haere te kororia o tona whare;
{49:17} Kahore hoki ana mea e mau atu ai ia ina mate; e kore tona kororia e tuku iho i muri i a ia.
{49:18} Whakapai noa ia i tona wairua i a ia e ora ana; a ka whakamoemititia koe ua pai au mahi ki a koe ano.
{49:19} Ka haere ia ki te whakatupuranga o ona tupuna: e kore rawa ratou e kite i te marama.
{49:20} Ko te tangata e whakahonoretia ana, a kahore e whai whakaaro, kei nga kararehe ka moti nei tona rite.
{50:1} He himene na Ahapa. Kua puaki te kupu a te Atua, a te Atua tonu, a Ihowa, a karangatia ana e ia te whenua i te putanga mai o te ra, tae noa ki tona torengitanga.
{50:2} Kua tiaho mai te Atua i roto i Hiona, i te tino o te ataahua.
{50:3} Ka haere mai to tatou Atua, e kore ano e wahangu: ka kai te kapura i tona aroaro, a ka hukerikeri te awha ki tetahi taha ona, ki tetahi taha.
{50:4} Ka karangatia e ia nga rangi i runga, me te whenua hoki, ki te whakaritenga mo tona iwi.
{50:5} Huihuia mai ki ahau taku hunga tapu, te hunga i whakarite kawenata ki ahau i runga i te patunga tapu.
{50:6} A ma nga rangi e whakakite tona tika: ko te Atua ake nei hoki te kaiwhakawa. (Hera.
{50:7} Whakarongo, e toku iwi, a ka korero ahau; e Iharaira, ka whakaatu ahau ki a koe; ko ahau te Atua, ko tou Atua.
{50:8} E kore ahau e riri ki a koe mo au patunga tapu; a kei toku aroaro tonu au tahunga tinana.
{50:9} E kore ahau e tango i tetahi puru i roto i tou whare, i etahi koati toa ranei i roto i au taiepa.
{50:10} Naku nei hoki nga kirehe katoa o te ngahere, nga kararehe i runga i te mano o nga pukepuke.
{50:11} E matau ana ahau ki nga manu katoa o nga maunga; naku ano nga kirehe o te parae.
{50:12} Me he matekai toku, e kore ahau e korero ki a koe: naku nei hoki te ao, me ona tini mea.
{50:13} E kai koia ahau i te kikokiko o nga puru, e inu ranei i te toto o nga koati?
{50:14} Ko te whakawhetai hei patunga tapu mau ki te Atua; whakamana hoki au kupu taurangi ki te Runga Rawa.
{50:15} A karanga ki ahau i te ra o te he: maku koe e whakaora, a ka whakakororiatia ahau e koe.
{50:16} Ki te tangata hara ia ka mea te Atua, He aha mau te whakapuaki i aku tikanga, te whakahua ranei i taku kawenata e tou mangai?
{50:17} Kua kino nei hoki koe ki te ako, a e akiri ana i aku kupu ki muri i a koe.
{50:18} I tou kitenga i te tahae, na whakaae ana koe ki a ia; a whai tahi ana me te hunga puremu.
{50:19} Kua tukua e koe tou mangai ki te kino; a e tito hianga ana tou arero.
{50:20} Noho ana koe, ka korero kino ki tou teina: ngautuara tonu iho koe ki te tama a tou whaea.
{50:21} Ko au mahi enei, a wahangu tonu ahau; i mea koe he pena pu ahau me koe: otira ka riria koe e ahau, ka whakararangitia ano aua mea ki tou aroaro.
{50:22} Na whakaaroa tenei, e te hunga kua wareware ki te Atua; kei haehaea koutou e ahau, a kahore he kaiwhakaora.
{50:23} Ko te whakamoemiti te patunga tapu e whai kororia ai ahau: ko te tangata hoki he tika nei tona ara ka whakakitea e ahau ki a ia te whakaoranga a te Atua.
{51:1} Ki te tino kaiwhakatangi. He himene na Rawiri, i te taenga o Natana poropiti ki a ia, mo tona haerenga ki a Patehepa. Tohungia ahau, e te Atua, kia rite ki tou atawhai: kia rite ki tou aroha nui te murunga o oku he.
{51:2} Horoia rawatia toku kino: kia ma hoki toku hara.
{51:3} E whaki ana hoki ahau i aku mahi tutu: kei toku aroaro tonu toku hara.
{51:4} He hara ki a koe, ki a koe anake, toku; i meatia ano tenei he ki tou aroaro; kia tika ai koe i tau korerotanga, kia ma ai hoki ina whakawa.
{51:5} Na i whakaahuatia ahau i roto i te kino, i runga ano i te hara toku whakahaputanga ki roto ki toku whaea.
{51:6} Na ko tau e matenui ai ko te pono i nga wahi o roto, a ka whakaakona oku wahi ngaro e koe ki te whakaaro nui.
{51:7} Purea ahau ki te hihopa, a ka ma ahau; horoia ahau, a ka ma ke atu i te hukarere.
{51:8} Meinga kia rongo ahau i te hari, i te koa, a ka whakamanamana nga iwi i whatiia nei e koe.
{51:9} Huna tou mata ki oku hara; a murua katoatia oku kino.
{51:10} Hanga, e te Atua, he ngakau ma ki roto ki ahau: whakahoutia hoki ki roto ki ahau he wairua tika.
{51:11} Kaua ahau e maka i tou aroaro; kaua hoki tou wairua tapu e tangohia i ahau.
{51:12} Whakahokia mai ki ahau te hari o tau whakaoranga: tautokona hoki ahau ki te wairua kakama.
{51:13} Ko reira ahau whakaako ai i au ara ki te hunga tutu; a ka tahuri te hunga hara ki a koe.
{51:14} Whakaorangia ahau i te hara toto, e te Atua, e te Atua o toku whakaoranga, a ka waiatatia au mahi tika e toku arero.
{51:15} Whakatuwheratia oku ngutu, e te Ariki; a ka puaki i toku mangai te whakamoemiti ki a koe.
{51:16} Kahore nei hoki koe e aro ki te patunga tapu; penei kua hoatu e ahau: kahore koe e ahuareka ki te tahunga tinana.
{51:17} Ko nga patunga tapu ma te Atua he wairua maru: e kore koe e whakahawea e te Atua, ki te ngakau maru, ki te ngakau iro.
{51:18} Kia pai koe ki te atawhai i Hiona: hanga nga taiepa o Hiruharama.
{51:19} Ko reira koe pai ai ki nga patunga tapu o te tika, ki nga tahunga tinana, he mea whakaeke katoa: ko reira ratou whakaeke ai i nga puru ki runga ki tou aata.
{52:1} Ki te tino kaiwhakatangi. He Makiri; na Rawiri, i a Roeke Eromi i haere, i whakaatu ki a Haora, i mea ki a ia, Kua tae a Rawiri ki te whare o Ahimereke. He aha koe ka whakapakari ai ki te kino, e te tangata nui? He pumau tonu te atawhai o te Atua.
{52:2} E whakatakoto ana tou arero i nga mea nanakia, e mahi hianga ana, ano he heu koi.
{52:3} E arohaina rawatia ana e koe te kino i te pai, te teka i te korero tika. (Hera.
{52:4} E te arero hianga, e arohaina ana e koe nga kupu horomiti katoa.
{52:5} Ka whakangaro hoki te Atua i a koe ake tonu atu; ka tangohia atu koe e ia, ka takiritia atu i tou nohoanga, ka hutia atu hoki koe i te whenua o te ora. (Hera.
{52:6} E kite hoki te hunga tika, a ka wehi; ka kata hoki ki a ia, ka mea,
{52:7} Inana, ko te tangata tenei kihai nei i waiho e ia te Atua hei kaha mona; otiia, whakawhirinaki ana ki te tini o ana taonga, whakapakari ana i runga i tana mahi kino.
{52:8} Ko ahau ia, e rite ana ki te oriwa matomato i roto i te whare o te Atua: ka whakawhirinaki ahau ki te mahi tohu a te Atua ake ake.
{52:9} Ka whakamoemiti tonu ahau ki a koe, nau hoki tenei i mea: ka tumanako ano ki tou ingoa; he mea pai hoki, ki te aroaro o tau hunga tapu.
{53:1} Ki te tino kaiwhakatangi. Maharata. He Makiri, na Rawiri. Kua ki te wairangi i roto i tona ngakau, Kahore he Atua. Kua pirau ratou, he kino whakahouhou ta ratou mahi; kahore tetahi e mahi ana i te pai.
{53:2} I titiro iho te Atua i te rangi ki nga tama a te tangata, kia kite me kahore tetahi e mahara ana, e rapu ana i te Atua.
{53:3} Kua hoki ki muri ratou katoa, kua pirau tahi: kahore tetahi e mahi ana i te pai, kahore kia kotahi.
{53:4} E kore ranei e mohio nga kaimahi i te kino? e kai nei i toku iwi, me te mea e kai taro ana; a kahore e karanga ki te Atua.
{53:5} Wehi noa iho ratou i reira, i te wahi kahore he wehi, no te mea kua titaria e te Atua nga wheua o te tangata i whakapaea ai koe: kua whakama ratou i a koe; no te mea kua whakahaweatia ratou e te Atua
{53:6} Aue, me i puta mai te whakaoranga o Iharaira i Hiona! Kia whakahokia mai e te Atua tana iwi i te whakarau, ka whakamanamana a Hakopa, ka hari a Iharaira.
{54:1} Ki te tino kaiwhakatangi Nekinoto. He Makiri, na Rawiri i te haerenga o nga Tiwhi ki a Haora, ki ai, He teka ianei kei a matou a Rawiri e piri ana? E te Atua, kia whakaorangia ahau e tou ingoa; kia whakawakia hoki ahau e tou kaha.
{54:2} E te Atua, whakarongo ki taku inoi, tahuri mai tou taringa ki nga kupu a toku mangai.
{54:3} No te mea kua whakatika mai nga tangata iwi ki ki ahau, a e whaia ana toku wairua e te hunga tukino: kahore i waiho e ratou te Atua ki to ratou aroaro. (Hera.
{54:4} Tenei te Atua hei kaiawhina moku; kei roto te Ariki i te hunga e tautoko ake ana i toku wairua.
{54:5} Mana e utu te kino o oku hoariri: huna ratou, he pono nei hoki koe.
{54:6} Ka kakama ahau ki te mea patunga tapu ki a koe, ka whakamoemiti ki tou ingoa, e Ihowa: he mea pai hoki.
{54:7} Kua whakaorangia hoki ahau e ia i roto i nga he katoa: a kua titiro toku kanohi ki te mea e hiahia ana ahau ki oku hoariri.
{55:1} Ki te tino kaiwhakatangi Nekinoto. He Makiri, na Rawiri. E te Atua, tahuri mai tou taringa ki taku inoi: kei whakangaro atu koe, ina tangi ahau.
{55:2} Anga mai ki ahau, whakahokia mai he kupu ki ahau: pokaikaha noa iho ahau i ahau e tangi nei, e hamama nei;
{55:3} I te reo hoki o te hoariri, i te tukino a te tangata kino: no te mea e utaina ana e ratou he hara ki runga ki ahau, a e kino ana ki ahau, e riri ana.
{55:4} Mamae pu toku ngakau i roto i ahau: kua taka ki runga ki ahau nga wehi whakamate.
{55:5} Kua pa ki ahau te wehi me te wiri: a pokia iho ahau e te whakamataku.
{55:6} Na ko taku meatanga, Aue, te whai pakau ahau me he kukupa; penei ka rere atu ahau, a ka whai okiokinga.
{55:7} Katahi ahau ka rere ki tawhiti; a noho rawa atu i te koraha. (Hera.
{55:8} Ka hohoro toku rere atu i te hau, i te awha.
{55:9} Whakangaromia, e te Ariki, wehia o ratou arero; kua kitea hoki e ahau te tukino me te tutu o roto o te pa.
{55:10} Haereere ana ratou i te ao, i te po, i runga i ona taiepa, a tawhio noa: he kino kei roto, he hianga.
{55:11} He hara kei waenganui ona: kahore ona ara e mahue i te tinihanga, i te hianga.
{55:12} Ehara hoki i te hoariri nana ahau i tawai; penei e taea e ahau te whakaririka: ehara hoki i te hoa whawhai noku i whakakake ki ahau; penei kua piri ahau, kei kitea e ia.
{55:13} Nau ia, na te tangata i rite ki ahau, na toku takahoa, na taku i mohio ai.
{55:14} Ahuareka tonu ta taua korerorero; haere tahi ana hoki taua i roto i te ropu ki te whare o te Atua.
{55:15} Kia mau ohorere ratou i te mate, kia heke ora ki te reinga: he hara hoki kei o ratou nohoanga, kei waenganui i a ratou.
{55:16} Ko ahau, ka karanga ahau ki te Atua: a ma Ihowa ahau e whakaora.
{55:17} I te ahiahi, i te ata, i te poutumarotanga, ka inoi ahau, ka tangi: a ka whakarongo ia ki toku reo.
{55:18} Whakaorangia ana e ia toku wairua i runga i te rangimarie i ahau e whakaekea ana: he tokomaha hoki oku hoa whawhai.
{55:19} Ka whakarongo te Atua, no tua iho nei tona nohoanga, a ka whakahoki i ta ratou. (Hera.) Ko te hunga kahore o ratou whakawhitiwhitinga, a kahore o ratou wehi ki te Atua.
{55:20} Kua totoro ona ringa ki te hunga kua mau nei ta ratou rongo ki a ia; kua whakataka e ia tana kawenata.
{55:21} Maeneene atu tona mangai i te pata, he whawhai ia kei roto i tona ngakau: ngawari atu ana kupu i te hinu, kahore, he hoari kua oti te unu.
{55:22} Maka ki runga ki a Ihowa tau pikaunga, a mana koe e whakau ake: e kore e tukua e ia te hunga tika kia whakangaueuetia ake ake.
{55:23} Mau ia ratou e mea, e te Atua, kia heke ki te poka o te pirau: e kore nga tangata toto, nga tangata hianga e tutuki ki te hawhe o o ratou ra; ko ahau ia, ka whakawhirinaki ki a koe.
{56:1} Ki te tino kaiwhakatangi. Ionata ereme rehokime. Na Rawiri. He Mikitama, i a ia ka mau i nga Pirihitini ki Kata. Tohungia ahau e te Atua, ka horomia hoki ahau e te tangata: e tukino ana ia ki ahau i te ra roa nei, i a ia e ngangare tonu nei.
{56:2} E whai ana oku hoariri i te ra roa nei, kia horomia ahau; he tokomaha nei hoki e whakahi ana, e whawhai mai ana ki ahau.
{56:3} Ka whakawhirinaki ahau ki a koe i te wa e mataku ai ahau.
{56:4} Ma te Atua ahau ka whakamoemiti ki tana kupu: e whakawhirinaki ana ahau ki te Atua, e kore ahau e wehi. He aha ta te kikokiko e mea ai ki ahau?
{56:5} E whakariroia ketia ana e ratou aku kupu i nga ra katoa; heoi ano ta ratou e whakaaro ai ko te kino moku.
{56:6} E huihui ana ratou, e piri ana: e titiro matatau ana ki oku hikoinga, i a ratou e whanga nei ki toku wairua.
{56:7} Ma te he koia ratou ka mawhiti ai? kia riri koe, e te Atua, whakataka iho hoki nga iwi.
{56:8} E taua ana e koe oku kopikopikotanga: rongoatia oku roimata ki roto ki tau ipu: kahore ianei i tau pukapuka?
{56:9} I te ra e karanga ai ahau ka hoki whakamuri oku hoariri: e matau ana ahau ki tenei, kei ahau hoki te Atua.
{56:10} Ma te Atua ahau ka whakamoemiti ai ki tana kupu; ma Ihowa ahau ka whakamoemiti ai ki tana kupu.
{56:11} E whakawhirinaki ana ahau ki te Atua: e kore ahau e wehi. He aha ta te tangata e mea ai ki ahau?
{56:12} Kei ahau nga kupu taurangi ki a koe, e te Atua: me tuku e ahau nga whakamoemiti ki a koe.
{56:13} Nau hoki toku wairua i whakaora kei mata: e kore ianei koe e whakau i oku waewae kei paheke, kia haere ai ahau i te aroaro o te Atua i roto i te marama o te hunga ora.
{57:1} Ki te tino kaiwhakatangi. Aratakiti. He Mikitama. Na Rawiri, i tona rerenga i a Haora i a ia nei i roto i te ana. Tohungia ahau, e te Atua, tohungia ahau, e whakawhirinaki ana hoki toku wairua ki a koe: ae, ka piri ahau ki raro ki te taumarumarut anga o ou pakau, kia pahemo ra ano enei mate.
{57:2} Ka karanga ahau ki te Atua, ki te Runga Rawa, ki te Atua e oti ai aku mea katoa.
{57:3} Ka unga mai e ia he kaiwhakaora moku i te rangi, ina tawai te tangata e mea ana kia horomia ahau; (Hera.) ka unga mai e te Atua tana mahi tohu me tona pono.
{57:4} Kei waenganui toku wairua i nga raiona: e takoto ana ahau i waenganui i te hunga e kaia ana e te ahi; i nga tama hoki a te tangata, he tao nei o ratou niho, he pere, he hoari koi ano o ratou arero.
{57:5} Kia whakanuia koe, e te Atua, ki runga ake i nga rangi: hei runga atu i te whenua katoa tou kororia.
{57:6} Kua whakatakotoria e ratou he kupenga mo oku takahanga, kua piko toku wairua: kua keria e ratou he poka ki toku aroaro, a taka iho ko ratou ano ki roto. (Hera.
{57:7} Pamau tonu toku ngakau, e te Atua, pumau tonu toku ngakau: ka waiata ahau, ae, ka himene ahau.
{57:8} E ara, e toku kororia; e ara, e te hatere, e te hapa: ka ara wawe ano ahau.
{57:9} Ka whakamoemiti ahau ki a koe, e te Ariki, i waenganui i nga iwi; ka himene ki a koe i waenganui i nga tauiwi.
{57:10} He nui hoki tau mahi tohu, a tutuki noa ki nga rangi, me tou pono a tutuki noa ki nga kapua.
{57:11} Kia whakanuia koe, e te Atua, ki runga i nga rangi: hei runga i te whenua katoa tou kororia.
{58:1} Ki te tino kaiwhakatangi. Aratakiti. He Mikitama. Na Rawiri. He korero puku ranei ta koutou i te pono? he tika ranei ta koutou whakarite, e nga tama a te tangata?
{58:2} He pono, e mahia ana e koutou te he i roto i te ngakau, e paunatia ana e koutou te tutu a o koutou ringa i runga i te whenua.
{58:3} He tangata ke te hunga hara no te kopu mai ano; whanau kau kua kotiti ke, kua korero teka.
{58:4} Ko to ratou paihana he rite ki to te nakahi, kei te neke turi e puru nei i tona taringa;
{58:5} E kore nei e whakarongo ki te reo o te kaiwhakawai, ahakoa tino matau ia ki te whakawai.
{58:6} Whatiia, e te Atua, o ratou niho i roto i o ratou mangai: kowhakia, e Ihowa, nga niho nunui o nga kuao raiona.
{58:7} Kia mimiti ratou, ano he wai e heke atu ana: ka whakatikaia ana pere, kia rite ki te mea kua poutoa.
{58:8} Kia memeha haere, a kia pahure, ano he ngata: kia rite ki te mea mate roto a te wahine, kahore nei i kite i te ra.
{58:9} E kore e tukua kia rongo a koutou kohua i nga tataramoa, ka kahakina ratou e ia i roto i te awhiowhio, te mea kaiota, te mea e wera ana.
{58:10} Ka hari te tangata tika ua kite i te utu: ka horoia e ia ona waewae ki nga toto o te tangata hara.
{58:11} A ka mea te tangata, Koia, ka whai utu te tangata tika: ina, he Atua ano tenei e whakawa ana i te whenua.
{59:1} Ki te tino kaiwhakatangi. Aratakiti. He Mikitama na Rawiri, i a Haora i tono tangata hei tiaki mo te whare, hei whakamate mona. Whakaorangia ahau, e toku Atua, i oku hoariri: whakateiteitia ake ahau i te hunga e whakatika ana ki ahau.
{59:2} Whakaorangia ahau i nga kaimahi i te kino: kia ora ahau i te hunga toto.
{59:3} Kei te whanga nei hoki ratou mo toku wairua: e whakamine ana te hunga kaha ki te whawhai ki ahau; kahore nei oku tutu, kahore oku hara, e Ihowa.
{59:4} Hore oku kino, oma ana ratou, kei te takatu: e ara hei awhina moku, titiro mai hoki.
{59:5} Ae ra, maranga, e Ihowa, e te Atua o nga mano, e te Atua o Iharaira, tirohia iho nga tauiwi katoa: kaua e tohungia tetahi o te hunga kino, e poka ke nei. (Hera.
{59:6} Ka hoki mai ratou i te ahiahi, kei te tau, ano he kuri, taiawhiotia ana e ratou te pa.
{59:7} Nana, kei te kupa o ratou mangai, he hoari kei o ratou ngutu: ki ta ratou, ko wai e rongo?
{59:8} Ko tau ia, e Ihowa, he kata ki a ratou: hei tawainga mau nga tauiwi katoa.
{59:9} E toku kaha, ka tatari ahau ki a koe: ko te Atua hoki toku pa.
{59:10} Kei mua i ahau toku Atua aroha: ma te Atua ahau ka kite i taku i hiahia ai ki oku hoariri.
{59:11} Kaua ratou e whakamatea, kei wareware toku iwi: kia whakamararatia ratou e tou kaha; whakataka iho ratou, e te Ariki, e to matou whakangungu rakau.
{59:12} Mo te hara o to ratou mangai, mo nga kupu a o ratou ngutu, hopukia ratou i runga i to ratou whakakake, mo ta ratou korero, he kanga, he teka.
{59:13} Whakamotitia i runga i te riri, kia kahore ai ratou: a kia matau ratou ko te Atua te Kawana o Hakopa puta noa ki nga pito o te whenua. (Hera.
{59:14} I te ahiahi tukua ratou kia hoki, tukua ratou kia tau, ano he kuri, kia taiawhio ratou i te pa.
{59:15} Ka kopikopiko noa ratou ki te rapu kai, a ka tauwhanga i te po roa ina kore ratou e makona.
{59:16} Ko ahau ia, ka waiatatia e ahau tou kaha; ae, i te ata ka hamamatia e ahau tau mahi toku: ko koe hoki toku pa, toku piringa i te ra o toku pouri.
{59:17} Ka himene ahau ki a koe, e toku kaha: ko te Atua nei hoki toku pa, toku Atua aroha.
{60:1} Ki te tino kaiwhakatangi. Huhana Erutu. He Mikitama, na Rawiri, hei whakaako. No tana whawhaitanga ki a Aramanaharaima raua ko Aramatopa. Na hoki ana a Ioapa, a patua ana e ia a Eroma ki te Raorao Tote, kotahi tekau ma rua mano. E te Atua, kua pa nga matou e koe, kua oti matou te whakamarara e koe, kua riri koe; tahuri mai ano ki a matou.
{60:2} Wiri ana te whenua i a koe: kua ngatata i a koe: whakakapia ona wahi pakaru; e ru ana hoki.
{60:3} He mea pakeke kua whakakitea e koe ki tau iwi, kua oti matou te whakainu e koe ki te waina e wiri ai.
{60:4} Kua homai e koe he kara ki te hunga e wehi ana i a koe: kia whakakitea hei mea mo te pono. (Hera.
{60:5} Hei mea e mawhiti ai au e aroha ai: ma tou matau e whakaora, whakahokia mai hoki he kupu ki ahau.
{60:6} Kua korero te Atua i runga i tona tapu; ka hari ahau, ka kotikoti i Hekeme, ka roherohe hoki i te raorao o Hukota.
{60:7} Noku Kireara, noku ano a Manahi, ko Eparaima ano hoki te kaha o toku matenga; ko Hura taku kaiwhakatakoto ture;
{60:8} Ko Moapa taku oko horoi; ka maka e ahau toku hu ki runga ki Eroma: e Pirihitia, ko ahau hei whakamanamana mau.
{60:9} Ma wai ahau e kawe ki te pa kaha? Na wai ahau i arahi ki Eroma?
{60:10} He teka ranei, e te Atua, kua panga matou e koe? kahore hoki koe, e te Atua, e haere tahi me a matou taua.
{60:11} Homai he awhina mo matou ki o matou hoariri: he teka noa hoki te awhina a te tangata.
{60:12} Ma te Atua tatou ka toa ai: mana hoki e takahi ki raro o tatou hoa whawhai.
{61:1} Ki te tino kaiwhakatangi. Nekina. Na Rawiri. Whakarongo, e te Atua, ki taku karanga: tahuri mai ki taku inoi.
{61:2} Ka karanga ahau ki a koe i te pito o te whenua, ina pehia toku ngakau: arahina ahau ki te kohatu e tiketike ake ana i ahau.
{61:3} He piringa hoki koe moku: he pa kaha i te hoariri.
{61:4} Ka noho ahau ki tou tapenakara ake ake, ka okioki ki ou pakau hei piringa. (Hera.
{61:5} Kua rongo nei hoki koe, e te Atua, i aku kupu tauranga kua homai e koe te wahi o te hunga e wehi ana ki tou ingoa.
{61:6} Ka whakaraneatia e koe nga ra o te kingi; ona tau ki nga whakatupuranga katoa.
{61:7} E noho ia i te aroaro o te Atua ake ake: whakaritea mai he aroha, he pono, hei tiaki i a ia.
{61:8} Penei ka himene ahau ki tou ingoa ake ake: ka whakamana e ahau aku kupu taurangi i tenei ra, i tenei ra.
{62:1} Ki te tino kaiwhakatangi, ki a Ierutonu. He himene na Rawiri. Ko te Atua anake taku e tatari nei: kei a ia te whakaoranga moku.
{62:2} Ko ia anake toku kohatu, toku whakaoranga, toku pa hoki, e kore e nui toku ngaueuetanga.
{62:3} Kia pehea te roa o ta koutou tatau ki te tangata, kia whakamatea ai e koutou, e koutou katoa, ka rite ki te taiepa e tungou ana, ki te wawa ka tata te hinga?
{62:4} Heoi ano ta ratou e runanga ai ko te turaki i a ia i tona wahi teitei: e ahuareka ana ki te teka; e manaaki ana o ratou mangai, a e kanga ana a roto i a ratou. (Hera.
{62:5} Tatari, e toku wairua, ki te Atua anaki; ko ia taku e tumanako nei.
{62:6} Ko ia anake toku kohatu, toku whakaoranga, toku pa hoki; e kore ahau e whakangaueuetia.
{62:7} Kei te Atua te whakaoranga moku, te kororia ano moku; kei te Atua te kohatu o toku kaha, toku piringa.
{62:8} Whakawhirinaki ki a ia i nga wa katoa, e te iwi, ringihia to koutou ngakau ki tona aroaro: hei piringa mo tatou te Atua (Hera.
{62:9} He pono he mea memeha noa nga ware, he teka noa nga rangatira; ki te paunatia ratou, mama noa ake ratou tahi i te horihori.
{62:10} Kaua e whakawhirinaki ki te tukino, kei wairangi hoki ki te pahua: ki te tini haere nga taonga, kei whakamanawa to koutou ngakau ki reira.
{62:11} Kotahi korerotanga a te Atua, ka rua oku rongonga i tenei, no te Atua te kaha.
{62:12} Nau ano, e te Ariki, te mahi tohu: rite tonu hoki ki tana mahi tau utu ki te tangata.
{63:1} He himene na Rawiri, i a ia i te koraha o Hura. E te Atua, noku koe Atua; ka moata taku rapu i a koe. E hiainu ana toku wairua ki a koe, e hiahia ana oku kikokiko ki a koe, i te whenua maroke, ruha noa, kahore nei he wai.
{63:2} Koia i titiro atu ai ahau ki a koe i te wahi tapu, kia kite ai i tou kaha, i tou kororia.
{63:3} Pai atu tou aroha i te ora: mo reira ka whakamoemiti oku ngutu ki a koe.
{63:4} Ina, ka whakapai ahau ki a koe i ahau ano e ora nei; ka totoro atu oku ringa i runga i tou ingoa.
{63:5} Ka makona toku wairua, ano i te hinu wheua, i te ngako, a ka hari oku ngutu ina whakamoemiti toku mangai ki a koe.
{63:6} Ina mahara ahau ki a koe i runga i toku moenga, ina whakaaro ki a koe i nga mataaratanga o te po.
{63:7} Ko koe hoki toku kaiawhina: na ka hari ahau ki te taumarumarutanga iho o ou pakau.
{63:8} Piri tonu toku wairua ki a koe: e tautoko ake ana tou matau i ahau.
{63:9} Ko te hunga e whai ana i toku wairua kia whakangaromia, ka riro ratou ki nga wahi o raro rawa o te whenua.
{63:10} Ka tukua atu ratou ki te kaha o te hoari: hei wahi ratou ma nga pokiha.
{63:11} Tena ko te kingi, ka hari ia ki te Atua; ka whakamanamana nga tangata katoa ko ia nei ta ratou oati: a ka purua te mangai o te hunga katoa e korero teka ana.
{64:1} Ki te tino kaiwhakatangi. He himene na Rawiri. Whakarongo ki toku reo, e te Atua, ina inoi atu ahau: tiakina toku ora i te wehi o te hoariri.
{64:2} Huna ahau i te whakaaro ngaro o te hunga kino, i te ngangau a nga kaimahi i te he;
{64:3} Kua whakakoi nei i o ratou arero, ano he hoari, kua whakatika nei i a ratou pere, ara i nga kupu kikino,
{64:4} Hei koperenga pukutanga ma ratou ki te tangata tika; kitea rawatia ake kua kopere ki a ia, kahore hoki he wehi.
{64:5} E whakamaia ana ratou i a ratou ano ki te mea kino; e runanga ana kia whakatakotoria pukutia he rore, e mea ana, Ko wai e kite i a ratou?
{64:6} E rapu hara ana ratou; e mea ana, Kua ata rapu marie tatou: taea noatia te hohonutanga o te whakaaro o ia tangata, a ko te ngakau he hohonu.
{64:7} Ma te Atua ia e kopere he pere ki a ratou kitea rawatia ake kua tu ratou.
{64:8} Heoi ka meinga ratou kia tapatu, ko to ratou arero ake ano ka tu atu ki a ratou; a ka ruru i to ratou matenga te hunga katoa e kite i a ratou.
{64:9} Ka wehi ano hoki nga tangata katoa, ka whakapuaki i te mahi a te Atua: ka ata maharatia hoki e ratou tana mahi.
{64:10} Ka koa te tangata tika ki a Ihowa, ka whakawhirinaki hoki ki a ia: ka whakamanamana ano te hunga ngakau tika katoa.
{65:1} Ki te tino kaiwhakatangi. He himene, he waiata na Rawiri. E taria ana koe, e te Atua, e te whakamoemiti i Hiona: a ka whakamana te kupu taurangi ki a koe.
{65:2} E te kaiwhakarongo inoi, e haere nga kikokiko katoa ki a koe.
{65:3} E kaha ake ana i ahau nga kino: a matou mahi tutu, mau ena e hipoki.
{65:4} Ka hari te tangata e whiriwhiria e koe, e meatia e koe kia tata atu ki a koe, kia noho i roto i ou marae: ka makona matou i te pai o tou whare, o tou temepara tapu.
{65:5} He mea whakawehi, he tapu, tau utu kupu ki a matou, e te Atua o to matou whakaoranga, e te okiokinga o nga pito katoa o te whenua, o te hunga hoki i tawhiti i runga o te moana;
{65:6} E whakau nei i nga maunga, he kaha hoki nona; tona whitiki nei he kaha.
{65:7} E whakamarie nei i te haruru o nga moana, i te haruru o o ratou ngaru, i te ngangau hoki o nga iwi.
{65:8} Ka wehi ano ki au tohu te hunga e noho ana i nga pito rawa: hari ana i a koe nga putake o te ata, o te ahiahi.
{65:9} E tirotirohia ana e koe te whenua, e whakamakukuria ana, e whakamomonatia nuitia ana e koe; ki tonu te awa o te Atua i te wai: oti rawa ake te whakapai e koe, kua rite mai i a koe he witi mo aua wahi.
{65:10} Makuku rawa i a koe ona moa, pe ana i a koe ona tupuke: e whakangawaritia ana e koe ki nga ua: e manaakitia ana e koe tona pihinga ake.
{65:11} E karaunatia ana e koe te tau ki tou pai; e maturuturu ana hoki te momonatanga o ou ara.
{65:12} E maturuturu ana ki nga wahi kai o te koraha: a whitikiria ana nga pukepuke ki te koa.
{65:13} He hipi te kakahu o nga wahi kai; ngaro ana nga raorao i te witi; hamama ana ratou i te hari, waiata ana.
{66:1} Ki te tino kaiwhakatangi. He himene, he waiata. Hamama, e te whenua katoa, ki te Atua:
{66:2} Himenetia te kororia o tona ingoa, kia whai kororia te whakamoemiti ki a ia.
{66:3} Mea atu ki te Atua, Ano te wehi o au mahi! Ma te nui o tou kaha e ngohengohe ai ou hoariri ki a koe.
{66:4} E koropiko katoa te whenua ki a koe; ka himene ki a koe; ka himene ratou ki tou ingoa. (Hera.
{66:5} Haere mai kia kite i nga mahi a te Atua: mataku rawa tana mahi ki nga tama a te tangata.
{66:6} Nana i mea te moana hei tuawhenua: haere a waewae ana ratou ra roto i te awa; hari ana matou ki a ia i reira.
{66:7} Ko tona kawanatanga tuturu tonu i runga i tona kaha; e titiro ana ona kanohi ki nga tauiwi; kei whakakake te hunga tutu. (Hera.
{66:8} Whakapaingia to tatou Atua, e nga iwi; kia rangona te reo whakamoemiti ki a ia.
{66:9} Nana nei hoki i mau ai to tatou wairua ki te ora, kahore hoki e tukua e ia o tatou waewae kia nekehia.
{66:10} Kua whakamatauria hoki matou e koe, e te Atua: whakarewaia ana matou e koe, ano he hiriwa e whakarewaia ana.
{66:11} Kua kawea nei matou e koe ki roto ki te kupenga: whakapikaua ana e koe te mea whakamamae ki o matou hope.
{66:12} I meinga ano e koe o matou upoko kia ekengia hoihotia e te tangata; i ra roto matou i te kapura, i te wai: heoi whakaputaina mai ana matou e koe ki te wahi momona.
{66:13} Ka tomo ahau me nga tahunga tinana ki tou whare; ka whakamana ahau i aku kupu taurangi ki a koe,
{66:14} Era i puaki i oku ngutu, i korerotia e toku mangai i ahau e pouri ana.
{66:15} Ka whakaekea e ahau mau nga mea momona hei tahunga tinana, ngatahi ano me te mea kakara o nga hipi toa; ka tukua e ahau he puru, he koati. (Hera.
{66:16} Haere mai, whakarongo, e koutou katoa e wehi ana ki te Atua, a maku e whakapuaki tana i mea ai ki toku wairua.
{66:17} I tangi toku mangai ki a ia: i whakanuia ano ia e toku arero.
{66:18} Ki te whakaaroa e toku ngakau te he, e kore te Ariki e whakarongo mai.
{66:19} Nei ra he pono kua whakarongo te Atua, kua tahuri ia ki toku reo inoi.
{66:20} Kia whakapaingia te Atua, kihai nei i whakapeau ke i taku inoi, i tana atawhai hoki ki ahau.
{67:1} Ki te tino kaiwhakatangi. Nekinoto. He himene, he waiata. Ma te Atua tatou e atawhai, mana tatou e manaaki; mana e mea kia tiaho tona mata ki a tatou; (Hera.
{67:2} Kia matauria ai tau ara ki runga ki te whenua, tau whakaoranga i roto i nga tauiwi katoa.
{67:3} Kia whakamoemiti nga iwi ki a koe, e te Atua, kia whakamoemiti nga iwi katoa ki a koe.
{67:4} Kia koa nga tauiwi, kia waiata i te hari: no te mea ka tika tau whakawa mo nga iwi, a ka kawana koe i nga tauiwi o te whenua. (Hera.
{67:5} Kia whakamoemiti nga iwi ki a koe, e te Atua, kia whakamoemiti nga iwi katoa ki a koe.
{67:6} Kua tuku mai nei te whenua i ona hua; a ka manaaki te Atua, to tatou Atua, i a tatou.
{67:7} Ka manaaki te Atua i a tatou; a ka wehi nga pito katoa o te whenua i a ia.
{68:1} Ki te tino kaiwhakatangi. He himene, he waiata na Rawiri. Kia ara te Atua, kia marara ona hoariri: kia whati hoki i tona aroaro te hunga e kino ana ki a ia.
{68:2} Aia atu ratou, peratia me te paowa e aia ana: kia rite ki te ware pi e rewa ana i te kapura te ngaromanga o te hunga kino i te aroaro o te Atua.
{68:3} Kia koa ia te hunga tika; kia hari i te aroaro o te Atua: ae ra, kia tino hari pu ratou.
{68:4} Waiata ki te Atua, himenetia tona ingoa; opehia ake he huanui mo tana hariata i nga koraha; tona ingoa ko IHA; kia hari hoki ki tona aroaro.
{68:5} Hei matua mo nga pani, hei kaiwhakarite mo nga pouaru, te Atua i tona nohoanga tapu.
{68:6} E whakanohoia ana e te Atua te mokemoke ki te whare; e whakaputaina ana e ia nga herehere ki te ora: ko te hunga tutu ia e noho i te wahi waikore.
{68:7} E te Atua, i tou haerenga atu i mua i tau iwi: i tou haerenga i te koraha; (Hera.
{68:8} I wiri te whenua, i tuturu iho ano nga rangi i te aroaro o te Atua; me taua Hinai ano i te aroaro o te Atua, o te Atua o Iharaira.
{68:9} I taia mai, e koe, e te Atua, he ua nui; a i tou kainga e ruwha ana ka whakaukia e koe.
{68:10} I noho tau whakaminenga ki reira: na tou pai, e te Atua, i mea kai ai koe ma nga rawakore.
{68:11} Ka homai e Ihowa te kupu: he ope nui nga wahine whakapuaki.
{68:12} Whati rawa nga kingi o nga taua: a ko te wahine i noho i te whare, kei te tuwha i nga parakete.
{68:13} I a koutou ka takoto noa i nga takotoranga hipi, he rite ki nga pakau o te kukupa kua paparuatia nei ki te hiriwa, ona hou ki te koura whero.
{68:14} I te whakamararatanga a te Kaha Rawa i nga kingi i reira, koia ano kei te hukarere o Taramono te ma.
{68:15} He maunga Atua a Maunga Pahana; he maunga tiketike a Maunga Pahana.
{68:16} He aha koutou ka titiro titaha ai, e nga maunga tiketike, ki te maunga i hiahiatia nei e te Atua kia nohoia e ia? ae, ka nohoia e Ihowa ake ake.
{68:17} Ko nga hariata a te Atua, e rua tekau mano, mano mano iho; kei roto i a ratou te Ariki, me te mea ko Hinai, ko te wahi tapu.
{68:18} Kua kake koe ki runga, kua whakaraua e koe te whakarau: kua riro i a koe he ohaoha mo te tangata; ae, mo te hunga tutu ano, kia noho ai a Ihowa, te Atua ki a ratou.
{68:19} Kia whakapaingia te Ariki, e whakawaha nei i ta tatou pikaunga i tenei ra, i tenei ra, te Atua o to tatou whakaoranga. (Hera.
{68:20} Ko to tatou Atua te Atua o te whakaoranga: na Ihowa ano, na te Ariki, nga putanga ake i te mate.
{68:21} Ka maru ia i te Atua te matenga o ona hoariri: me te tumuaki huruhuru o te tangata e haere tonu ana i ana kino.
{68:22} I mea te Ariki, Ka whakahokia mai e ahau i Pahana, ka whakahokia mai e ahau taku iwi i nga rire o te moana:
{68:23} Kia toua ai tou waewae ki te toto, kia whiwhi ai te arero o au kuri ki tana wahi o ou hoariri.
{68:24} I kite ratou, e te Atua, i ou haerenga, i nga haerenga o toku Atua, o toku Kingi, i te wahi tapu.
{68:25} Ko nga kaiwaiata i haere i mua, i muri ko nga kaiwhakatangi, i waenganui o nga kotiro e patupatu ana i nga timipera.
{68:26} Whakapaingia te Atua i roto i nga whakaminenga, te Ariki hoki, e nga mea i puta mai i te matapuna o Iharaira.
{68:27} Kei reira a Pineamine, te whakaotinga, to ratou ariki, nga rangatira o Hura, me to ratou ropu, nga rangatira o Hepurona, me nga rangatira o Napatari.
{68:28} Kua oti he kaha mou te whakahau iho e tou Atua: whakaukia, e te Atua, tau i mea ai mo matou.
{68:29} Ka maua mai e nga kingi he hakari ki a koe, mo tou temepara i Hiruharama.
{68:30} Riria te kirehe o nga kakaho, te huinga puru, me nga kuao kau a nga iwi, me te takahi i nga pihi hiriwa ki raro: whakamararatia nga iwi e ahuareka ana ki te whainga.
{68:31} E puta mai nga rangatira i Ihipa: meake hohoro te totoro o nga ringa o Etiopia ki te Atua.
{68:32} Waiata ki te Atua, e nga rangatiratanga o te whenua: himene ki te Ariki: (Hera.
{68:33} Ki a ia, ko tona hariata nei ko nga rangi o nga rangi, nonamata: na, ka puaki tona reo, he reo kaha.
{68:34} Waiho te kaha i te Atua, kei runga nei i a Iharaira tana mahi rangatira: kei nga kapua hoki tona kaha.
{68:35} Ka wehingia koe, e te Atua, i roto i ou wahi tapu: ko te Atua o Iharaira te kaihomai i te kaha, i te mana, ki tona iwi. Whakapaingia te Atua.
{69:1} Ki te tino kaiwhakatangi. Hohanimi. Na Rawiri. Whakaorangia ahau e te Atua, ka tae mai hoki nga wai ki roto ki toku wairua.
{69:2} Ka tapoko ahau ki te oru hohonu, ki te wahi kahore nei he tunga: kua tae ahau ki nga wai hohonu, ngaro iho ahau i nga waipuke.
{69:3} Kua ruwha ahau i taku tangi; kua maroke toku korokoro: pakoko kau oku kanohi i ahau e tatari nei ki toku Atua.
{69:4} Tini ke i nga makawe o toku matenga te hunga e kino noa ana ki ahau: he kaha rawa te hunga e mauahara noa ana ki ahau, e mea nei kia whakamatea ahau; utua ana e ahau i reira nga mea kihai i tangohia e ahau.
{69:5} E te Atua, e matau ana koe ki toku kuware; kahore hoki oku he e ngaro i a koe.
{69:6} E te Ariki, e Ihowa o nga mano kaua te hunga e tatari ana ki a koe e whakama i ahau: e te Atua o Iharaira, kei numinumi kau i ahau te hunga e rapu ana i a koe.
{69:7} Mou hoki ahau i waiho ai hei tawainga: ngaro iho toku mata i te whakama.
{69:8} He tangata ke ahau ki oku hoa ake: hei tautangata ki nga tama a toku whaea.
{69:9} Ka pau hoki ahau i te aroha ki tou whare: kua tau ano ki ahau nga tawai a te hunga e tawai ana ki a koe.
{69:10} I ahau i tangi, i whakatiki hei whiu i toku wairua, ka waiho tena hei tawainga moku.
{69:11} I kakahu hoki ahau i te kakahu taratara moku, a i waiho hei whakatauki ma ratou.
{69:12} Kei te korero kino moku te hunga e noho ana i te kuwaha: waiatatia ana ahau e te hunga haurangi waina.
{69:13} Ko ahau ia, ki a koe taku inoi, e Ihowa, i te wa e manakohia ai: whakahokia mai he kupu ki ahau, e te Atua, i runga i te nui o tou aroha, o te pono o tau whakaoranga.
{69:14} Whakaorangia ahau i roto i te oru, kei toremi: kia ora ahau i te hunga e kino ana ki ahau, i nga wai hohonu ano hoki.
{69:15} Kei ngaro ahau i te waipuke, kei horomia e te rire; kei kopia ano te waha o te poka ki runga ki ahau.
{69:16} E Ihowa whakahokia mai he kupu ki ahau; he pai hoki tou atawhai: tahuri mai ki ahau, kia rite ki te nui o au arohatanga.
{69:17} A kaua e huna tou mata ki tau pononga; e pouri ana hoki ahau: hohoro te whakahoki kupu mai ki ahau.
{69:18} Whakatata mai ki toku wairua, hokona: whakaorangia ahau, e mahi nei oku hoariri.
{69:19} E matau ana koe ki toku tawainga, ki toku whakama, ki toku numinumi: kei tou aroaro oku hoariri katoa.
{69:20} Maru noa toku ngakau i te tawai; a ki tonu ahau i te pouri: i titiro ahau ki tetahi hei aroha mai, a kore ake; ki etahi hei whakamarie, a kihai i kitea.
{69:21} I homai he au hei kai maku: i toku matewaitanga ano i whakainumia ahau ki te winika.
{69:22} Kia meinga ta ratou tepu i to ratou aroaro hei mahanga; hei rore hoki i to ratou wa rangimarie.
{69:23} Kia whakapouritia o ratou kanohi, kei kite ratou: kia wiri tonu hoki o ratou hope.
{69:24} Ringihia atu tou riri ki runga ki a ratou, kia mau hoki ratou i tou arita, i tou weriweri.
{69:25} Kia ururuatia to ratou nohoanga: kaua tetahi e noho ki o ratou teneti.
{69:26} Mo ratou i tukino i te tangata i whiua nei e koe; a korerotia ana e ratou te pouri o te hunga i werohia e koe.
{69:27} Tapiritia he kino ki runga ki to ratou kino; kaua hoki ratou e tukua kia tomo ki tou tika.
{69:28} Kia murua atu ratou i te pukapuka o te ora, kaua ano e tuhituhia ki roto ki te hunga tika.
{69:29} Ko ahau ia, he rawakore, he pouri; kia whakateiteitia ake ahau, e te Atua, e tau whakaoranga.
{69:30} Ka whakamoemiti taku waiata ki te ingoa o te Atua, ka whakanui ano taku whakawhetai i a ia.
{69:31} Pai rawa tenei ki a Ihowa i te puru i te kau, i te mea whai haona, whai maikuku.
{69:32} Kua kite te hunga mahaki, kua hari: ka ora ano o koutou ngakau, e te hunga e rapu nei i te Atua.
{69:33} No te mea ka rongo a Ihowa ki nga rawakore, e kore ano e whakahawea ki ana herehere.
{69:34} Kia whakamoemiti te rangi me te whenua ki a ia, nga moana, me nga mea katoa e tere ana i roto.
{69:35} No te mea tera e whakaorangia e te Atua a Hiona, ka hanga ano e ia nga pa o Hura; a ka noho ratou ki reira, ka riro hoki a reira i a ratou.
{69:36} A ka nohoia a reira e nga uri o ana pononga: hei kainga tupu ano a reira mo te hunga e aroha ana ki tona ingoa.
{70:1} Ki te tino kaiwhakatangi. Na Rawiri, hei whakamahara. Kia hohoro, e te Atua, ki te whakaora i ahau: e Ihowa, hohoro ki te awhina i ahau.
{70:2} Kia whakama, kia pororaru ngatahi te hunga e rapu ana i toku wairua: kia whakahokia ki muri, kia whakama te hunga e hiahia ana kia he ahau.
{70:3} Kia whakahokia ki muri mo to ratou whakama, te hunga e mea ana ki ahau, Ha, ha.
{70:4} Kia hari, kia koa, ki a koe te hunga katoa e rapu ana i a koe; kia mea tonu te hunga e pai ana ki tau whakaoranga, Kia whakanuia te Atua.
{70:5} Ko ahau ia, he iti, he rawakore; hohoro mai, e te Atua, ki ahau: ko koe toku awhina, toku kaiwhakaora; kaua ra e whakaroa, e Ihowa.
{71:1} Ko koe taku e whakawhirinaki ai, e Ihowa: kei whakama ahau ake ake.
{71:2} Whakaorangia ahau, i runga i tou tika, kia mawhiti ano ahau: tahuri mai tou taringa ki ahau, whakaorangia hoki ahau.
{71:3} Kia ai koe hei teko e noho ai ahau, hei hokihokinga tonutanga atu moku: kua kiia iho ahau e koe kia whakaorangia: ko koe nei hoki toku kohatu, toku pourewa.
{71:4} Whakaorangia ahau, e toku Atua, i te ringa o te tangata kino, i te ringa o te whanoke, o te nanakia.
{71:5} Ko koe nei hoki, e te Ariki, e Ihowa, taku e tumanako atu nei, taku e whakawhirinaki nei no toku tamarikitanga ake ano.
{71:6} Nau ahau i tautoko ake no te kopu mai ano; nau ahau i tango mai i roto i nga whekau o toku whaea; ko koe taku e whakamoemiti tonu ai.
{71:7} He miharotanga ahau na te tini; ko koe ia toku piringa kaha.
{71:8} Kia ki toku mangai i te whakamoemiti ki a koe, i tou honore i te roa o te ra.
{71:9} Kaua ahau e panga a te wa o te koroheketanga, kaua ahau e whakarerea ina hemo toku kaha.
{71:10} E korerotia ana hoki ahau e oku hoariri, a e runanga tahi ana te hunga e whanga ana ki toku wairua.
{71:11} E mea ana, Kua whakarerea ia e te Atua: whaia, hopukia; kahore hoki tetahi hei whakaora.
{71:12} E te Atua, kei matara atu koe i ahau: e toku Atua, hohoro ki te awhina i ahau.
{71:13} Kia whakama, kia pau nga hoariri o toku wairua: kia hipokina ki te tawai, ki te whakama, te hunga e rapu ana i te he moku.
{71:14} Ko ahau ia, ka tumanako tonu: ka hono tonu ano te whakamoemiti ki a koe.
{71:15} Ma toku mangai e whakakite tou tika, tau whakaoranga i te roa o te ra; kahore hoki ahau e mohio e hia ranei.
{71:16} Ka haere ahau i runga i te kaha o te Ariki, o Ihowa, ka whakahuatia e ahau tou tika, tou anake.
{71:17} E te Atua, he mea whakaako ahau nau, no toku tamarikitanga ake; a he whakapuaki taku i au mahi whakamiharo a mohoa noa nei.
{71:18} Na kaua ahau e whakarerea, e te Atua, a koroheke noa, hina noa ahau, kia whakakitea ra ano e ahau tou kaha ki tenei whakatupuranga, tou nui ki nga tangata katoa e puta mai a mua.
{71:19} Kei runga rawa ano tou tika, e te Atua, he nui nei hoki au mahi: e te Atua, ko wai te rite ki a koe?
{71:20} He nui, he kino nga pouritanga ngakau i whakakitea mai e koe ki a matou; tera ano koe ka whakahauora i a matou, ka whakahoki ake ano i a matou i nga wahi hohonu o te whenua.
{71:21} Whakaraneatia e koe toku nui, a tahuri mai ano ka whakamarie i ahau.
{71:22} Ka whakamoemiti ahau ki a koe i runga i te hatere, ara ki tou pono, e toku Atua: ka himene ahau ki a koe i runga i te hapa, e te Mea Tapu o Iharaira.
{71:23} Ka tino hari oku ngutu ua himene ahau ki a koe: me toku wairua ano i hokona nei e koe.
{71:24} Ka korerotia hoki e toku arero tou tika i te roa o te ra: kua whakama nei hoki, kua numinumi kau te hunga i rapu i te he moku.
{72:1} Na Horomona. Homai, e te Atua, au whakaritenga ki te kingi, me tou tika ki te tama a te kingi.
{72:2} Mana e whakawa tou iwi i runga i te tika, au rawakore i runga i te whakawa tika.
{72:3} Ka kawea mai e nga maunga te rongo mau ki te iwi, e nga pukepuke i runga i te tika.
{72:4} Ka whakawa ia mo nga ware o te iwi: ka whakaorangia e ia nga tamariki a te rawakore; mongamonga noa i a ia te kaitukino.
{72:5} I te ra e mau ana, i te marama hoki, ka pera te mau o to ratou wehi ki a koe i nga whakatupuranga katoa.
{72:6} E heke iho ia ano he ua ki runga ki te kotinga tarutaru, me nga ua e whakamakuku nei i te whenua.
{72:7} Ka tupu te tangata tika i ona ra: tona roa ano o te ata noho, a kore noa te marama.
{72:8} Ka kingi ia i tenei moana, a tae noa ki tetahi moana, i te awa, a nga pito atu ano o te whenua.
{72:9} Ka piko ki tona aroaro te hunga o te koraha: a ka mitimiti ona hoariri i te puehu.
{72:10} Ka maua mai he hakari e nga kingi o Tarahihi, o nga motu: ka kawea mai he tahua e nga kingi o Hepa, o Tepa.
{72:11} Ae, ka koropiko nga kingi katoa ki a ia: ka mahi nga iwi katoa ki a ia.
{72:12} Ka ora hoki i a ia te rawakore ua tangi atu, te ware hoki me te tangata kahore nei ona kaiawhina.
{72:13} E tohu ia i te tangata iti, i te rawakore; ka ora ano i a ia nga wairua o nga rawakore.
{72:14} Ka hokona e ia to ratou wairua i roto i te tukino, i te tutu, he mea utu nui hoki o ratou toto ki tana titiro.
{72:15} A e ora ratou; ka hoatu ano ki a ia he koura no Hepa: ka tukua tonutia hoki te inoi mona; ka whakapaingia ia i tenei ra, i tenei ra.
{72:16} He kutanga witi tera i runga i te whenua, i te tihi o nga maunga; ngarue ana ona hua, ano ko Repanona, a ka rite te tupu o nga tangata o te pa ki to te tarutaru o te whenua.
{72:17} Ka mau tonu tona ingoa ake ake; ka rite tona ingoa ki te ra te pumau: kei roto i a ia te manaaki mo te tangata; ka korerotia tona koa e nga iwi katoa.
{72:18} Kia whakapaingia a Ihowa, te Atua, te Atua o Iharaira: ko ia nei anake hei mahi i nga mahi whakamiharo;
{72:19} Kia whakapaingia ano tona ingoa kororia mo ake tonu atu; kia ki katoa hoki te whenua i tona kororia. Amine, ae Amine.
{72:20} Ko te mutunga tenei o nga inoi a Rawiri, a te tama a Hehe.
{73:1} He himene na Ahapa. He pono, he pai te Atua ki a Iharaira; ki te hunga ngakau ma.
{73:2} Ko ahau ia, wahi iti kua tapepa oku waewae: me i kotahi kua paheke oku takahanga.
{73:3} I hae hoki ahau ki te hunga whakahi, i toku kitenga i te tangata hara e kake ana.
{73:4} Kahore hoki he whakawiringa a te mate i a ratou: he maro ano o ratou uaua.
{73:5} Kahore nga mea whakapouri tangata e pa ki a ratou; kahore ano ratou e whiua tahitia me te mano tangata.
{73:6} Na reira, ano he hei te whakakake e awhi nei i a ratou, ano he kakahu te tutu e hipokina nei ratou.
{73:7} Pupuhi ana o ratou kanohi i te ngako: nui ake nga mea i a ratou i a o ratou ngakau i hiahia ai.
{73:8} E whakahi ana ratou, e korero kino ana mo te whakatoi: kei runga noa ake a ratou korero.
{73:9} Tutuki tonu to ratou mangai ki nga rangi: e kopikopiko ana hoki to ratou arero i runga i te whenua.
{73:10} Koia tona iwi i hoki mai ai ki konei: a e whakawiria ana he wai mo ratou, ki tonu te kapu.
{73:11} E mea ana ratou, Ma te aha e matau ai te Atua? He matauranga koia to te Runga Rawa?
{73:12} Nana, ko te hunga kino tenei, kei runga tonu i te whenua rangatira, e hua ana o ratou taonga.
{73:13} He pono he maumau taku mea i toku ngakau kia ma, taku horoi hoki i oku ringa ki te harakore.
{73:14} E whiua ana hoki ahau i te roa o te ra, e pakia ana i nga ata katoa.
{73:15} Me i ki ahau, Ka penei taku korero; na e tinihanga ana ahau ki te whakatupuranga o au tamariki.
{73:16} I taku meatanga kia matauria tenei, ka kite ahau he mahi whakauaua rawa;
{73:17} Tae noa ahau ki te wahi tapu o te Atua, katahi ahau ka mohio ki to ratou mutunga.
{73:18} He pono i whakaturia ratou e koe ki nga wahi pahekeheke; a whakataka ana e koe ki te ngaromanga.
{73:19} Ano te panga whakareretanga o to ratou hunanga! kua pau rawa i nga wehi.
{73:20} Ka rite ki te rekanga kanohi, ina ara ake te tangata, tau whakahawea ki to ratou ahua, e te Ariki, ina ara ake koe.
{73:21} Na mamae noa iho toku ngakau, a hukihuki ana oku whatumanawa.
{73:22} He whakaarokore hoki ahau, he kuware: me te mea he kirehe ahau i tou aroaro.
{73:23} Ahakoa ra kei a koe tonu ahau; e puritia ana e koe toku ringa matau.
{73:24} Ma tou whakaaro ahau e arahi; muri iho ka riro ahau i a koe ki te kororia.
{73:25} Ko wai hoki toku i te rangi ko koe anake? Kahore atu hoki oku i te whenua e hiahia ai, ko koe anake.
{73:26} Hemo iho oku kikokiko me toku ngakau: ko te Atua ia te kaha o toku ngakau, toku wahi ake ake.
{73:27} Na, ko te hunga e mamao atu ana i a koe ka mate: ka ngaro i a koe te hunga puremu katoa e whakarere nei i a koe.
{73:28} Ko ahau ia, he pai ki ahau te whakatata ki te Atua: kua waiho e ahau te Ariki, a Ihowa, hei whakawhirinakitanga moku, kia whakapuakina ai e ahau au mahi katoa.
{74:1} He Makiri na Ahapa. E te Atua, he aha i panga ai matou e koe ake ake? He aha i pongere ai tou riri ki nga hipi o tau mara?
{74:2} Mahara ki tau whakaminenga i hokona e koe i mua, i utua e koe hei iwi mo tou kainga tupu; a ki tenei Maunga Hiona i nohoia nei e koe.
{74:3} Hiki ake ou waewae ki nga whakangaromanga e mau tonu nei, ki nga mahi kino katoa a te hoariri ki te wahi tapu.
{74:4} Kua hamama nei ou hoariri i waenganui i au whakaminenga, kua whakaturia e ratou a ratou kara hei tohu.
{74:5} E rite ana ratou ki nga tangata e hapai ana i te titaha ki te puia rakau.
{74:6} Inaianei ia e tukitukia ana e ratou ona mea whakairo, pakaruhia iho ana ki te titaha, ki te hama.
{74:7} Kua toua tou wahi tapu ki te kapura, kua noa i a ratou te nohoanga o tou ingoa, kei te whenua e takoto ana.
{74:8} I mea to ratou ngakau, Me whakangaro ratou a poto ake: kua tahuna e ratou nga whare huihui katoa o te Atua i te whenua.
{74:9} Kahore matou e kite i o matou tohu, kahore atu he poropiti, kahore hoki tetahi o matou e matau ana kia pehea ake te roa.
{74:10} E te Atua, kia pehea ake te roa o te tawai a te hoariri? Ka kohukohu tonu ranei te hoariri ki tou ingoa ake ake?
{74:11} He aha i pepeke ai tou ringa, tou matau? Unuhia i roto i tou uma, whakamotitia ratou.
{74:12} Ko te Atua ia toku Kingi o tua iho, e mahi whakaora ana i waenganui i te whenua.
{74:13} Nau, na tou kaha i wawae te moana: pakaru ana i a koe nga matenga o nga tarakona i nga wai.
{74:14} Mongamonga noa i a koe nga matenga o rewiatana: a hoatu ana ia e koe hei kai ma te iwi o te koraha.
{74:15} I wahia e koe te puna me te roma; mimiti ake i a koe nga awa nunui.
{74:16} Nau te ao, nau hoki te po; nau i whakarite te marama me te ra.
{74:17} Nau i whakatu nga rohe katoa o te whenua: te raumati me te hotoke, he mea whakarite ena nau.
{74:18} Kia mahara ki tenei, kua tawai te hoariri, e Ihowa: kua kohukohu te hunga poauau ki tou ingoa.
{74:19} Kaua e tukua te wairua o tau kukupa ki te kirehe: kei wareware ake ake ki te whakaminenga o au rawakore.
{74:20} Whakaaroa te kawenata; kua kiki hoki nga wahi pouri o te whenua i nga nohoanga nanakia.
{74:21} Kei hoki whakama mai te tangata e tukinotia ana: kia whakamoemititia tou ingoa e te ware, e te rawakore.
{74:22} E ara, e te Atua, tohea tau tohe: mahara ki ta te tangata poauau tawai ki a koe a pau noa te ra.
{74:23} Kei wareware ki te reo o ou hoariri: e kake tonu ana te ngangau a te hunga e whakatika ana ki a koe.
{75:1} Ki te tino kaiwhakatangi. Aratakiti. He himene, he waiata na Ahapa. Ka whakawhetai tonu matou ki a koe, e te Atua; ka whakawhetai tonu matou, kei te tata mai hoki tou ingoa: e korerotia ana e te tangata au mahi whakamiharo.
{75:2} Ka kitea e ahau te wa e rite ana, ka tika taku whakawa.
{75:3} Kuteretere noa iho te whenua me ona tangata katoa; naku i whakatu ona pou. (Hera.
{75:4} I mea ahau ki te hunga whakakake, Kati ra te whakakake; ki te hunga hara ano, Kaua e whakaarahia te haona.
{75:5} Kaua to koutou haona e whakaarahia ki runga: kati te whakamaro i te kaki ina korero.
{75:6} No te mea kahore he aranga i te rawhiti, kahore i te hauauru, kahore hoki i te tonga.
{75:7} Ko te Atua ia te kaiwhakawa; ko tenei e whakaititia iho ana e ia, ko tera e whakaarahia ake ana.
{75:8} Kei te ringa hoki o Ihowa he kapu, pahuka tonu te waina; ki tonu, whakananu rawa, hei ringihanga mana: ko nga nganga ia, ma te hunga kino katoa o te whenua e tatau, e inu.
{75:9} Ko ahau ia, ka kauwhau tonu: ka himene ki te Atua o Hakopa.
{75:10} A ka kotia e ahau nga haona katoa o te hunga kino: ka whakaarahia ake ia nga haona o te tangata tika.
{76:1} Ki te tino kaiwhakatangi. Nekinoto. He himene, he waiata na Ahapa. E matauria ana te Atua i roto i a Hura, he nui tona ingoa i roto i a Iharaira.
{76:2} Kei Harema hoki tona tapenakara; kei Hiona tona nohoanga.
{76:3} I whati i a ia i reira nga pere o te kopere, te whakangungu rakau, te hoari, me nga mea mo te whawhai. (Hera.
{76:4} Tera atu tou kororia, tou nui, i to nga maunga kirehe.
{76:5} Kua pahuatia te hunga ngakau toa, moe ana ratou i ta ratou moe; kihai ano i whai ringa tetahi o nga marohirohi.
{76:6} Na tau whakatupehupehu, e te Atua o Hakopa, i parangia ai te hariata me te hoiho e te moe.
{76:7} Ko koe, ina, ko koe e wehingia; ko wai hoki e tu ki tou aroaro ina riri koe?
{76:8} Nau i rangona iho ai te whakawa i te rangi: wehi ana te whenua, whakaririka kau ana,
{76:9} I te aranga ake o te Atua ki te whakawa, ki te whakaora i te hunga mahaki katoa o te whenua. (Hera.
{76:10} He pono ka whai kororia koe i te riri o te tangata: mau ano e whitiki te toenga o te riri.
{76:11} Whakapuakina te kupu taurangi ki a Ihowa, ki to koutou Atua, whakamana hoki; e te hunga katoa i tetahi taha ona, i tetahi taha, mauria he hakari ki a ia, ka tika hoki te wehi ki a ia.
{76:12} Mana e poro atu te wairua o nga rangatira: e matakuria ana ia e nga kingi o te whenua.
{77:1} Ki te tino kaiwhakatangi, ki a Ierutunu. He himene na Ahapa. Ki te Atua toku reo, e karanga nei ahau, ki te Atua toku reo, a tera e tahuri mai tona taringa ki ahau.
{77:2} I rapu ahau ki te Ariki i te ra o toku pouri: maro tonu toku ringa i te po, kihai ano i pepeke; kihai toku wairua i pai kia whakamarietia.
{77:3} E mahara ana ahau ki te Atua, a e pouri ana: kei te whakaaroaro, a ngaro iho toku wairua. (Hera.
{77:4} E puritia ana e koe oku kanohi kia mataara tonu; he pouri ahau, te ahei te korero.
{77:5} Ka hoki oku whakaaro ki nga ra onamata, ki nga tau o tua iho.
{77:6} E whakamahara ana ahau ki taku waiata i te po, e korerorero ana ki toku ngakau e rapurapu ana toku wairua.
{77:7} Tera ranei te Ariki e panga tonu ake ake? A heoi ano ranei ana manakohanga mai?
{77:8} Kua kahore ranei tana mahi tohu mo ake tonu atu? Kua whati ranei tana kupu a ake ake?
{77:9} Kua wareware ranei te Atua ki te atawhai? Kua riri ranei ia, a tutakina atu ana e ia tona aroha? (Hera.
{77:10} Na ka mea ahau, Ko toku ngoikore tenei: otira ka mahara ahau ki nga tau o te ringa matau o te Runga Rawa.
{77:11} Ka mahara ahau ki nga mahi a Ihowa; ae ra, ka mahara ahau ki au mea whakamiharo o tua iho.
{77:12} Ka whakaaro hoki ahau ki au meatanga katoa, ka purakau ki au mahi.
{77:13} E te Atua, kei te wahi tapu tou ara: ko wai te atua nui hei rite ki te Atua?
{77:14} Ko koe te Atua e mahi nei i nga mea whakamiharo: kua whakapuakina e koe tou kaha i waenganui o nga iwi.
{77:15} Hokona ana e tou ringa tau iwi, nga tama a Hakopa raua ko Hohepa. (Hera.
{77:16} I kite nga wai i a koe, e te Atua i kite nga wai i a koe, mataku ana: i oho ano nga rire.
{77:17} Ringihia ana he wai e nga kapua, puaki ana te haruru o nga rangi: rererere ana au pere.
{77:18} I roto i te awhiowhio te haruru o tau whatitiri: marama noa te ao i nga uira; wiri ana te whenua, oioi ana.
{77:19} I te moana tou ara, i nga wai nui tou huarahi, e kore ano e kitea ou takahanga.
{77:20} He mea arahi e koe tau iwi ano he kahui, ara e te ringa o Mohi raua ko Arona.
{78:1} He Makiri na Ahapa. Kia anga mai te taringa, e toku iwi, ki taku ture: tahuri mai o koutou taringa ki nga kupu a toku mangai.
{78:2} Ka puaki te kupu whakarite i toku mangai, ka korerotia e ahau nga mea ngaro onamata:
{78:3} I rongo nei, i matau nei tatou, i korero ai hoki o tatou matua ki a tatou.
{78:4} E kore e huna e matou i a ratou tamariki: me whakaatu ki to muri whakatupuranga nga whakamoemiti ki a Ihowa, me tona kaha, me ana mahi whakamiharo i mea ai ia.
{78:5} Kua pumau hoki i a ia he whakaaturanga i roto i a Hakopa, kua takoto he ture i roto i a Iharaira: a whakahaua mai ana e ia o tatou tupuna, kia whakaakona ki a ratou tamariki.
{78:6} Kia matauria ai e to muri whakatupuranga, e nga tamariki e whanau, e ara ake a mua: mo ta ratou whakaatu ki a ratou tamariki.
{78:7} Kia u ai ta ratou tumanako ki te Atua, kei wareware hoki ki nga mahi a te Atua: engari kia mau ki ana whakahau.
{78:8} Kei rite hoki ki o ratou tupuna, ki te whakatupuranga whakakeke, tutu, ki te whakatupuranga kihai nei i whakatikatika i to ratou ngakau, kihai hoki i u to ratou wairua ki te Atua.
{78:9} He hunga mau patu nga tama a Eparaima, he hunga hapai kopere, heoi tahuri ana ratou i te ra o te tatauranga.
{78:10} Kihai i puritia e ratou te kawenata a te Atua; kihai ano i pai ki te haere i tana ture;
{78:11} Heoi, kua wareware ki ana mahi, me ana mea whakamiharo i whakakitea e ia ki a ratou.
{78:12} He mea whakamiharo ana mahi i te aroaro o o ratou tupuna, i te whenua o Ihipa, i te parae o Toana.
{78:13} Tapahia ana e ia te moana, a meinga ana ratou kia whiti: tu ake i a ia nga wai ano he puranga.
{78:14} He mea arahi ratou e ia i te awatea ki te kapua: i te roa hoki o te po ki te marama o te ahi.
{78:15} I wahia e ia nga kohatu i te koraha; a me te mea no nga rire nui tana wai hei inu ma ratou.
{78:16} Puta mai ana i a ia he awa i roto i te kamaka: meinga ana nga wai kia heke, ano he waipuke.
{78:17} Heoi ka hara ano ratou ki a ia: whakatoi ana ki te Runga Rawa i te koraha.
{78:18} Na kei te whakamatautau to ratou ngakau i te Atua, kei te inoi kai ma to ratou hiahia.
{78:19} I korero kino ano ratou ki te Atua, i mea; E ahei ranei i te Atua te taka he tepu ki te koraha?
{78:20} Nana, ko tana patunga i te kohatu, ka pakaru mai te wai, a puke ana nga awa: e taea ano ranei e ia te homai taro, e pae ranei i a ia he kikokiko ma tana iwi?
{78:21} Na ko te rongonga o Ihowa, na ka riri: a toro ana te kapura ki a Hakopa, puta ake ana te riri ki a Iharaira;
{78:22} Mo ratou kihai i whakapono ki te Atua, kihai ano i whakawhirinaki ki tana whakaoranga.
{78:23} Nana nei hoki i whakahau nga kapua i runga, i whakatuwhera nga tatau o te rangi.
{78:24} A whakauaina iho te mana ki runga ki a ratou hei kai; homai ana hoki e ia te witi o te rangi ma ratou.
{78:25} Kai ana te tangata i ta te anahera kai: i tukua e ia he kai ma ratou, a makona noa.
{78:26} I whakaohokia e ia te marangai i te rangi: i takina ano te tonga e tona kaha.
{78:27} A whakauaina iho e ia te kikokiko ki a ratou ano he puehu; he manu whai pakau ano he one no te moana.
{78:28} A whakangahorotia iho e ia ki waenganui i to ratou puni: ki o ratou nohoanga a tawhio noa.
{78:29} Na kai ana ratou, tino makona; i tukua hoki e ia ki a ratou ta ratou i hiahia ai:
{78:30} Kihai ratou i ngaruru ki ta ratou i hiahia ai; a i roto tonu ta ratou kai i o ratou mangai,
{78:31} Na ka pa te riri o te Atua ki a ratou, a patua iho e ia te hunga tetere o ratou; piko ana i a ia nga taitamariki o Iharaira.
{78:32} Ahakoa pa katoa tenei, i hara ano ratou, kihai ano i whakapono ki ana mahi whakamiharo.
{78:33} I whakapaua ai e ia o ratou ra ki te horihori, o ratou tau ki te potatutatu.
{78:34} Ka patua ratou e ia, na, ka rapu ratou i a ia, a ka hoki, ka ui wawe ki te Atua.
{78:35} Ka mahara hoki ko te Atua to ratou kohatu, ko te Atua, ko te Runga Rawa, to ratou kaihoko.
{78:36} Otiia kei te patipati o ratou mangai ki a ia, a teka ana o ratou arero ki a ia.
{78:37} Kihai hoki to ratou ngakau i tika ki a ia; kihai ano ratou i u ki tana kawenata.
{78:38} Ko tana ia, he aroha; hipokina ana e ia te he, kihai ano i whakangaro: ae ra, he maha ana whakahokinga iho i tona riri, a kihai i oho katoa tona riri.
{78:39} I mahara hoki ia he kikokiko nei ratou: he hau e pahure atu ana, a e kore e hoki mai.
{78:40} Ano te tini o a ratou whakatoinga i a ia i te koraha, o a ratou whakapouritanga i a ia i te tahora!
{78:41} Hoki whakamuri ana ratou, whakamatautau ana i te Atua: whakatoia ana e ratou te Mea Tapu o Iharaira.
{78:42} Kihai ratou i mahara ki tona ringa, ki te ra i whakaorangia ai ratou e ia i te hoariri;
{78:43} Ki tana meatanga i ana tohu ki Ihipa, i ana merekara ki te parae o Toana;
{78:44} I puta ke ai i a ia o ratou awa hei toto, me o ratou manga wai, te inu ai ratou.
{78:45} I tonoa ai e ia he huihuinga namu ki a ratou, a pau iho ratou; he poroka, i huna ai ratou.
{78:46} A hoatu ana e ia o ratou hua ki te moka; me to ratou mauiui ki te mawhitiwhiti.
{78:47} Whakamatea ana e ia a ratou waina ki te whatu, a ratou rakau hikamora ki te haupapa.
{78:48} Tukua ana e ia a ratou kararehe ma te whatu, a ratou kahui ma nga uira.
{78:49} I tukua whakareretia e ia ki a ratou tona riri, aritarita, weriweri, me te raruraru; he whakaeke na nga anahera kino.
{78:50} A whakatikaia ana e ia he ara mo tona riri; kihai i tohungia to ratou wairua kei mate: otiia tukua ana e ia to ratou ora ki te mate uruta.
{78:51} Na patua iho e ia nga matamua i Ihipa, te muanga o to ratou kaha i nga teneti o Hama.
{78:52} Otira arahina ana e ia ana ake tangata ano he hipi; whakahaerea ana ratou e ia i te koraha ano he kahui.
{78:53} Na ka arahina marietia ratou e ia, te wehi ratou: ko o ratou hoariri ia taupokina iho e te moana.
{78:54} Na ka kawea ratou e ia ki te rohe o tona wahi tapu, ki tenei maunga, i hokona nei e tona matau.
{78:55} Peia ana e ia nga tauiwi i to ratou aroaro: a wehea ana e ia he kainga mo ratou ki te aho, whakanohoia iho nga hapu o Iharaira ki o ratou teneti.
{78:56} Heoi ka whakamatauria, ka whakatoia e ratou te Atua, te Runga Rawa; kihai hoki i mau ki ana whakaaturanga;
{78:57} A hoki whakamuri ana, mahi hianga ana, pera ana me o ratou matua: parori ke ana ratou, he pera me te kopere tinihanga.
{78:58} Na ko o ratou wahi tiketike hei whakapataritari i a ia; ko o ratou whakapakoko hei mea i a ia kia hae.
{78:59} I te rongonga o te Atua, ka riri, ka tino whakarihariha hoki ki a Iharaira.
{78:60} A mahue ake i a ia te tapenakara a Hiro, te teneti i whakaturia e ia ki waenganui i nga tangata;
{78:61} A tukua ana e ia tona kaha hei whakarau, tona kororia ki te ringa o te hoariri.
{78:62} I tukua atu ano e ia tana iwi ma te hoari; a i riri ki tona kainga tupu.
{78:63} Pau ake a ratou taitama i te ahi; kihai ano a ratou kotiro i marenatia.
{78:64} I hinga o ratou tohunga i te hoari; kihai hoki i tangi a ratou pouaru.
{78:65} Na ka maranga te Ariki ano ko tetahi i te moe, me te tangata kaha e hamama ana i te waina.
{78:66} A patua iho e ia a muri o ona hoariri, meinga ana ratou e ia hei taunutanga mo ake tonu atu.
{78:67} I whakakahore ano ia ki te teneti a Hohepa: a kihai i whiriwhiri i te hapu o Eparaima;
{78:68} Heoi ko te hapu o Hura tana i whiriwhiri ai, ko Maunga Hiona tana i aroha ai.
{78:69} A whakaturia ana e ia tona wahi tapu kia pera me nga wahi teitei; me te whenua i whakapumautia e ia mo ake tonu atu.
{78:70} I whiriwhiria ano e ia a Rawiri, tana pononga: he mea tango nana i nga kainga hipi:
{78:71} Mauria ana mai e ia i te whai i nga hipi whaereere, hei whangai i a Hakopa, i tana iwi, i a Iharaira hoki, i tona kainga tupu.
{78:72} A rite tonu ki te tapatahi o tona ngakau tana whangai i a ratou: he arahi mohio hoki ta tona ringa i a ratou.
{79:1} He himene na Ahapa. E te Atua, kua tae mai nga tauiwi ki tou kainga tupu, kua noa i a ratou tou temepara tapu, kua waiho a Hiruharama kia puranga kau ana.
{79:2} Ko nga tinana mate o au pononga kua hoatu e ratou hei kai ma nga manu o te rangi, ko te kikokiko o tau hunga tapu ma nga kirehe o te whenua.
{79:3} Ko o ratou toto, ringihia ake e ratou ano he wai, ki nga taha o Hiruharama; kahore hoki he tangata hei tanu i a ratou.
{79:4} Kua waiho matou hei tawainga ma o matou hoa, hei katanga ma te hunga i tetahi taha, i tetahi taha o matou.
{79:5} Kia pehea te roa, e Ihowa? E riri tonu ranei koe ake ake? E ngiha tonu ranei tou hae me he kapura?
{79:6} Ringihia tou riri ki nga tauiwi kahore nei e matau ki a koe, ki nga rangatiratanga kahore nei e karanga ki tou ingoa.
{79:7} Kua pau hoki a Hakopa i a ratou, kua ururua i a ratou tona nohoanga.
{79:8} Kaua ra e maharatia nga kino o o matou tupuna; kia hohoro tou aroha ki mua i a matou; kua whakaititia rawatia hoki matou.
{79:9} Awhinatia matou, e te Atua o to matou whakaoranga, kia whakakororiatia ai tou ingoa: whakaorangia matou, hipokina hoki o matou hara, he mahara ki tou ingoa.
{79:10} Kia mea koia nga tauiwi, Kei hea to ratou Atua? Kia kite atu matou e matau ana nga tauiwi ki te whakatakinga i te toto o au pononga i whakahekea nei.
{79:11} Kia tae atu ki tou aroaro te aue a te herehere: kia rite ki te nui o tou kaha tau whakaora i te hunga e meatia ana kia mate.
{79:12} Takiwhitutia atu te utu e hoatu e koe ki nga uma o o matou hoa mo ta ratou tawai, e tawai nei ratou ki a koe, e te Ariki.
{79:13} Penei ka whakawhetai matou, tau iwi, nga hipi hoki e hepara nei koe, ki a koe ake ake: ka whakaitea e matou te whakamoemiti ki a koe, ki nga whakatupuranga katoa.
{80:1} Ki te tino kaiwhakatangi. Hohanimi Erutu. He himene na Ahapa. Tahuri mai tou taringa, e te Hepara o Iharaira, e arahi nei i a Hohepa ano he kahui hipi; whiti mai koe e noho mai na i waenganui i nga kerupima;
{80:2} Whakaohoohokia tou kaha i te aroaro o Eparaima, o Pineamine, o Manahi: a haere mai ki te whakaora i a matou.
{80:3} Whakahokia ake matou, e te Atua: kia marama mai tou mata, a ka ora matou.
{80:4} E Ihowa, e te Atua o nga mano, kia pehea ake te roa o tou riri ki te inoi a tau iwi?
{80:5} Kua whangaia mai e koe he roimata hei taro ma ratou, he nui hoki te mehua roimata kua homai nei e koe kia inumia e ratou.
{80:6} Kua meinga matou e koe hei totohetanga ma o matou hoa, a e kataina ana matou e o matou hoariri.
{80:7} Whakahokia ake matou, e te Atua o nga mano; kia marama mai tou mata, a ka ora matou.
{80:8} I maua mai e koe he waina i Ihipa: ka oti i a koe nga tauiwi te panga, na whakatokia iho e koe.
{80:9} I whakapaia e koe he tunga mona, na, ka hou ona pakiaka, a ka kapi te whenua.
{80:10} Taumarumaru ana tona ata ki runga ki nga pukepuke; ko ona manga rite tonu ki nga hita a te Atua.
{80:11} I tautotoro atu ona manga ki te moana, ona rara ki te awa.
{80:12} He aha i pakaruhia ai e koe ona taiepa ki raro, kia kowhakiwhakia ai ia e nga tangata katoa e tika ana i te ara?
{80:13} Mongamonga noa i te poaka toa o te ngahere, e kainga ana e te kirehe mohoao o te parae.
{80:14} Tahuri mai ano, e te Atua o nga mano, e inoi atu nei matou: titiro iho i te rangi, kia kite mai koe, ka toro mai i tenei waina.
{80:15} I te rakau i whakatokia e tou matau, i te manga hoki i meinga e koe kia pakari mau.
{80:16} Kua pau i te ahi, kua tuaina ki raro: ngaro iho ratou i te riri o tou mata.
{80:17} Waiho tou ringa i runga i te tangata o tou matau, i te tama a te tangata i whakakahangia e koe mau.
{80:18} Penei e kore matou e hoki atu i a koe: whakahauorangia matou, a ka karanga matou ki tou ingoa.
{80:19} Whakahokia ake matou, e Ihowa, e te Atua o nga mano; kia marama mai tou mata, a ka ora matou.
{81:1} Ki te tino kaiwhakatangi. Kititi. Na Ahapa. Kia kaha te waiata ki te Atua, ki to tatou kaha: kia hari te hamama ki te Atua o Hakopa.
{81:2} Whakahuatia te himene, maua mai ki konei te timipera, te hapa reka me te hatere.
{81:3} Whakatangihia te tetere i te kowhititanga marama, i te kinga o te marama, i to tatou ra hakari.
{81:4} Ko te tikanga hoki tenei ma Iharaira, he mea whakarite na te Atua o Hakopa.
{81:5} I whakatakotoria tenei e ia ma Hohepa hei whakaaturanga, i tona haerenga puta noa i te whenua o Ihipa: i rongo ai ahau ki reira i tetahi reo, kahore ahau i matau.
{81:6} I tangohia mai e ahau tona pokohiwi i te pikaunga: whakarerea ake e ona ringa te kete.
{81:7} I karanga koe ki ahau i te pouritanga, a kua ora koe i ahau; i whakahoki kupu ahau ki a koe i te wahi ngaro o te whatitiri; i whakamatau i a koe ki nga wai o Meripa. (Hera.
{81:8} Whakarongo, e taku iwi, a ka whakaatu ahau ki a koe: e Iharaira, ki te whakarongo koe ki ahau;
{81:9} Aua tetahi atua ke i roto i a koe; kaua ano e koropiko ki te atua ke.
{81:10} Ko Ihowa ahau, ko tou Atua, i arahina mai ai koe i te whenua o Ihipa: kia nui te kowhera o tou mangai, a maku e whakaki.
{81:11} Otiia kihai taku iwi i pai ki te whakarongo ki toku reo: kihai ano a Iharaira i aro ki ahau.
{81:12} Na tukua atu ana ratou e ahau ki te maro o o ratou ngakau: a haere ana ratou i runga i o ratou whakaaro.
{81:13} Aue, te whakarongo taku iwi ki ahau! Te haere a Iharaira i aku ara!
{81:14} Penei e kore e aha kua whati i ahau te tara o o ratou hoariri: kua tahuri ano toku ringa ki o ratou hoariri.
{81:15} Ko te hunga e kino ana ki a Ihowa kua ngohengohe ki a ia: ko to ratou taima ia kua mau tonu.
{81:16} Kua whangainga hoki ratou e ia ki te witi pai rawa, kua whakamakonatia ano koe e ahau ki te honi i roto i te kohatu.
{82:1} He himene na Ahapa. E tu ana te Atua i roto i te whakaminenga o te Atua, e whakawa ana i waenganui i nga atua.
{82:2} Kia pehea ake te roa o ta koutou whakawa he, o ta koutou whakapai ki nga kanohi o te hunga kino. (Hera.
{82:3} Whakatikaia ta te ware, ta te pani: kia tika te whakawa mo te ngakau mamae, mo te rawakore.
{82:4} Whakaorangia te ware me te rawakore; tangohia mai ratou i te ringa o te tangata kino.
{82:5} Kahore o ratou matauranga, kakore hoki e mahara; e kopikopiko noa ana ratou i te pouri; e oioi ana nga turanga katoa o te whenua.
{82:6} I mea ahau, He atua koutou, he tama katoa na te Runga Rawa.
{82:7} Heoi ka pera koutou me te tangata, ka mate; ka hinga, ka pera me tetahi o nga piriniha.
{82:8} E ara, e te Atua, whakawakia te whenua: mou hoki nga tauiwi katoa.
{83:1} He waiata, he himene, na Ahapa. E te Atua, kei wahangu koe, kei whakarongo puku, kei ata noho, e te Atua.
{83:2} He mea hoki, tenei ou hoariri te ngangau nei, a kua ara nga matenga o te hunga e kino ana ki a koe.
{83:3} Kua ata ngarahu ratou ki tau iwi, e whakatakoto korero ana hoki ratou mo au mea huna.
{83:4} Kua mea nei ratou, Tena, tatou ka huna i a ratou, kia kore ai tena iwi; kia kaua ai hoki e maharatia te ingoa o Iharaira a muri ake nei.
{83:5} Kua kotahi to ratou ngakau i a ratou e runanga ana: kua whakatakoto ratou he tikanga kino ki a koe;
{83:6} Ko nga teneti o Eroma, o nga Ihimaeri, o Moapa, o nga Hakarini;
{83:7} A Kepara, a Amona, a Amareke, nga Pirihitini, me nga tangata o Taira:
{83:8} Kua uru hoki a Ahiria ki roto ki a ratou; kua awhinatia e ratou nga tamariki a Rota. (Hera.
{83:9} Peratia ratou me Miriana: me Hihera, me Iapini, i te awa i Kihona:
{83:10} I mate nei ki Eneroro, i waiho nei hei whakawairakau mo te whenua.
{83:11} Kia rite o ratou rangatira ki a Orepe raua ko Teepe, ae, o ratou ariki katoa hoki ki a Tepa raua ko Taramuna;
{83:12} Mo ratou i mea, Tatou ka tango i nga kainga o te Atua mo tatou.
{83:13} E toku Atua, meinga ratou kia rite ki te awhiowhio puehu, ki te papapa e puhia ana e te hau.
{83:14} Kia rite ki te ahi e kai ana i te ngahere, ki te mura hoki e toro ai nga maunga;
{83:15} Kia pera te whai o tau awha i a ratou, tau whakaohorere hoki i a ratou ki tau paroro.
{83:16} Whakakiia o ratou kanohi ki te whakama: kia rapu ai ratou ki tou ingoa, e Ihowa.
{83:17} Kia whakama, kia ohorere ratou ake ake; ae, kia numinumi ratou, kia ngaro hoki.
{83:18} Kia matau ai ratou, ko koe anake, ko Ihowa nei tou ingoa, te Runga Rawa i te whenua katoa.
{84:1} Ki te tino kaiwhakatangi. Kititi. He himene ma nga tama a Koraha. Ano te ataahua o ou tapenakara, e Ihowa o nga mano!
{84:2} E hiahia ana toku wairua, ae, e hemo ana ki nga marae o Ihowa: e tangi ana toku ngakau me oku kikokiko ki te Atua ora.
{84:3} Me te pihoihoi hoki kua kite i tetahi whare, me te warou ano hoki i tetahi ohanga mona, hei takotoranga mo ana pi, ara i au aata, e Ihowa o nga mano, e toku Kingi, e toku Atua.
{84:4} Ka hari te hunga e noho ana i tou whare: he whakamoemiti tonu ta ratou ki a koe. (Hera.
{84:5} Ka hari te tangata ko tona kaha nei kei a koe: kei roto i o ratou ngakau nga huarahi ki reira.
{84:6} Ka haere ratou ra te raorao o Paka, ka meinga e ratou hei puna: ngaro iho ano hoki nga poka i te ua.
{84:7} Ka haere atu ratou i te kaha ki te kaha; ka kitea ratou ki te aroaro o te Atua i Hiona.
{84:8} E Ihowa, e te Atua o nga mano, whakarongo ki taku inoi: tahuri mai tou taringa, e te Atua o Hakopa. (Hera.
{84:9} Titiro mai, e te Atua, e to matou whakangungu rakau: tirohia iho hoki te mata o tau tangata i whakawahi ai.
{84:10} No te mea, he ra kotahi i ou whare, pai atu i nga ra kotahi mano: te tiaki tatau i te whare o toku Atua, pai atu ki ahau i te noho ki nga teneti o te kino.
{84:11} He ra hoki a Ihowa te Atua, he whakangungu rakau: ka homai e Ihowa te atawhai me te kororia; e kore e kaiponuhia e ia tetahi mea pai ki te hunga e tapatahi ana te haere.
{84:12} E Ihowa o nga mano, ka hari te tangata e whakawhirinaki ana ki a koe.
{85:1} Ki te tino kaiwhakatangi. He himene ma nga tama a Koraha. E Ihowa, kua aro mai koe ki tou whenua, kua whakahokia mai e koe a Hakopa i te whakarau.
{85:2} Kua murua e koe te kino o tau iwi, kua hipokina e koe o ratou hara katoa (Hera.
{85:3} Kua mutu katoa tou weriweri; kua tahuri ke koe i te aritarita o tou riri.
{85:4} Whakahokia ake matou, e te Atua o to matou whakaoranga: meinga hoki kia mutu tou riri ki a matou.
{85:5} E riri ranei koe ki a matou ake ake? E mauahara tonu ranei, ki nga whakatupuranga katoa?
{85:6} E kore ianei koe e whakahoki ake i a matou ki te ora: kia hari ai tau iwi ki a koe?
{85:7} E Ihowa, whakakitea mai tau mahi tohu ki a matou: tukua mai ki a matou tau whakaoranga.
{85:8} Ka whakarongo ahau ki ta te Atua, ki ta Ihowa, e korero ai: no te mea mo te rongo mau ana korero ki tana iwi, ki tana hunga tapu hoki; kaua ia ratou e hoki ki te wairangi.
{85:9} Ina, he tata tonu tana whakaoranga ki te hunga e wehi ana ki a ia, kia noho ai te kororia ki to tatou whenua.
{85:10} Kua tutaki te mahi tohu raua ko te pono: kua kihi ki a raua te tika me te rongo mau.
{85:11} Ka tupu ake te pono i te whenua, a ka titiro iho te tika i te rangi.
{85:12} Ae, ka homai e Ihowa te pai: a ka tukua mai ona hua e to tatou whenua.
{85:13} Ka haere te tika i mua i a ia, hei whakatu i a tatou ki te ara o ona hikoinga.
{86:1} He inoi na Rawiri. Whakatitahatia iho tou taringa, e Ihowa whakahokia mai he kupu ki ahau; he ware hoki ahau, he rawakore.
{86:2} Tiakina toku wairua: he tapu hoki ahau; mau, e toku Atua, e whakaora tau pononga e whakawhirinaki atu nei ki a koe.
{86:3} Tohungia ahau, e te Ariki: e karanga nei hoki ahau ki a koe i te ra roa nei.
{86:4} Whakaharitia te wairua o tau pononga; ka ara atu nei hoki toku wairua, e te Ariki, ki a koe.
{86:5} He pai hoki koe, e te Ariki, he ngawari: e ranea ana hoki tau mahi tohu ki te hunga katoa e karanga ana ki a koe.
{86:6} Tahuri mai tou taringa, e Ihowa, ki taku inoi: whakarongo kitoku reo unene.
{86:7} Ka karanga ahau ki a koe i te ra o toku pouri: e whakahoki kupu mai hoki koe ki ahau.
{86:8} Kahore he rite mou, e te Ariki, i roto i nga atua: kahore hoki he rite mo au mahi.
{86:9} Ka haere mai nga iwi katoa i hanga e koe, a ka koropiko ki tou aroaro, e te Ariki; ka whakakororia hoki i tou ingoa.
{86:10} He nui hoki koe, e mahi ana i nga mea whakamiharo: ko koe anake te Atua.
{86:11} Whakaakona ahau ki tau ara, e Ihowa; ka haere ahau i runga i tou pono: whakatapatahitia toku ngakau ki te wehi i tou ingoa.
{86:12} Ka whakamoemiti katoa toku ngakau ki a koe, e te Ariki, e toku Atua: ka whakakororia ano i tou ingoa ake ake.
{86:13} He nui hoki tau mahi tohu ki ahau: a kua whakaorangia e koe toku wairua i te reinga i raro riro.
{86:14} E te Atua, kua whakatika ki ahau te hunga whakakake: kua whaia ano toku wairua e te huihuinga o te hunga tutu; kahore hoki koe e waiho i to ratou aroaro.
{86:15} Ko koe ia, e te Ariki, he Atua atawhai, he tohu tangata: he puhoi ki te riri, e hua ana te mahi tohu me te pono.
{86:16} Tahuri mai ki ahau, tohungia hoki ahau: homai tou kaha ki tau pononga, whakaorangia te tama a tau pononga wahine.
{86:17} Whakakitea mai ki ahau he tohu mo te pai: kia kite ai te hunga e kino ana ki ahau, kia whakama ai: nou e Ihowa i awhina i ahau, i whakamarie i ahau.
{87:1} He himene, he waiata ma nga tama a Koraha. Kei nga maunga tapu tona turanga:
{87:2} E arohaina rawatia ana e Ihowa nga kuwaha o Hiona i nga nohoanga katoa o Hakopa.
{87:3} He mea kororia nga mea e korerotia ana mou, e te pa o te Atua. (Hera.
{87:4} Ka korerotia e ahau a Rahapa raua ko Papurona ki roto i te hunga e matau ana ki ahau: tirohia atu a Pirihitia, a Taira, a Etiopia; i whanau tenei ki reira.
{87:5} Ae ra ko te kupu tenei mo Hiona, I whanau tenei me tera ki reira: ma te Runga Rawa pu ano ia e whakapumau.
{87:6} Ka korerotia e Ihowa, ina tuhituhia nga iwi, I whanau tenei ki reira. (Hera.
{87:7} Na ka mea te hunga waiata, me te hunga kanikani, Kei a koe oku puna katoa.
{88:1} He waiata, he himene ma nga tama a Koraha. Ki te tino kaiwhakatangi. Maharata Reanoto. He Makiri na Hemana Eterahi. E Ihowa, e te Atua o toku whakaoranga, he tangi taku ki tou aroaro i te ao, i te po.
{88:2} Kia tae atu taku inoi ki tou aroaro: whakatitahatia mai tou taringa ki taku tangi.
{88:3} Kua ki hoki toku wairua i te pouri, a e whakatata ana toku ora ki te reinga.
{88:4} Kua taua tahitia ahau me te hunga e heke ana ki te rua; e rite ana ahau ki te tangata kahore ona awhina!
{88:5} I maka ki waenga i nga tupapaku, me he tangata i patua e takoto ana i te urupa, kahore nei e maharatia e koe i muri; he mea momotu ke ratou na tou ringa.
{88:6} Kua whakatakotoria ahau e koe ki te rua i raro riro, ki te pouri, ki nga rire.
{88:7} E pehia ana ahau e tou riri, e pakia ana hoki e koe ki au ngaru katoa. (Hera.
{88:8} Kua whakamataratia atu e koe oku hoa kia tawhiti i ahau: kua meinga ahau e koe hei mea whakarihariha ki a ratou: kua uakina mai ahau, a kahore e puta ki waho.
{88:9} Kua he toku kanohi i te tangihanga: e karanga ana ahau ki a koe, e Ihowa, i nga ra katoa, kua totoro hoki oku ringa ki a koe.
{88:10} Tera ranei koe e mahi merekara ki nga tupapaku? E ara koia te hunga kua mate ki te whakamoemiti ki a koe? (Hera.
{88:11} Ka kauwhautia ranei tou aroha i roto i te urupa? tou pono i roto i te ngaromanga?
{88:12} E matauria koia au mea whakamiharo i roto i te pouri? tou tika i te whenua o te warewaretanga?
{88:13} Ko ahau ia kua karanga ki a koe, e Ihowa: a i te ata ka tae atu taku inoi ki tou aroaro.
{88:14} He aha, e Ihowa, i panga ai toku wairua e koe? He aha i huna ai tou mata ki ahau?
{88:15} No toku tamarikitanga ake ano i pakia ai ahau, i whakahemohemo ai: i ahau e pehia ana e au whakawehi, ka pororaru noa iho.
{88:16} I tika tou riri nui ma runga i ahau; kua haukotia ahau e au mea whakawehi.
{88:17} Ano he wai ratou ki te karapoti i ahau i te ra roa nei; hui tahi ratou ki te taiawhio i ahau.
{88:18} Kua wehea e koe kia tawhiti atu i ahau te hoa hei aroha mai, me oku hoa ki roto ki te pouri.
{89:1} He Makiri na Etana Eterahi. Ka waiatatia e ahau nga mahi tohu a Ihowa ake ake: ka whakapuakina e toku mangai tou pono ki nga whakatupuranga katoa.
{89:2} I mea hoki ahau, Ka hanga ake te mahi tohu mo ake tonu atu: ka whakapumautia e koe tou pono ki nga tino rangi ra ano.
{89:3} Kua whakarite kawenata ahau ki taku i whiriwhiri ai: kua oati ki taku pononga ki a Rawiri;
{89:4} Ka pumau i ahau ou uri ake ake: ka hanga tou torona ki nga whakatupuranga katoa. (Hera.
{89:5} Ka whakamoemiti ano nga rangi, e Ihowa, ki au mahi whakamiharo; ki tou pono hoki i roto i te whakaminenga o te hunga tapu.
{89:6} Ko wai oti i nga rangi hei rite mo Ihowa? Ko wai i roto i nga tama a te hunga nunui e rite ana ki a Ihowa?
{89:7} He Atua whakamataku rawa i roto i te whakaminenga o te hunga tapu, e wehingia ana i runga ake i a ratou katoa i tetahi taha, i tetahi taha ona?
{89:8} E Ihowa, e te Atua o nga mano, ko wai te mea kaha hei rite mou, e IHA? Hei rite ranei mo tou pono i tetahi taha ou, i tetahi taha?
{89:9} Ko koe te kingi o te huamo o te moana: ka oho ona ngaru, ko koe hei whakamarino.
{89:10} Mongamonga noa i a koe a Rahapa ano he tangata i patua: marara ana i a koe, i tou ringa kaha ou hoariri.
{89:11} Nau nga rangi, nau te whenua: te ao me ona mea e hua ana i runga, nau ena i pumau ai.
{89:12} Ko te raki me te tonga nau ena i hanga: ka hari a Taporo raua ko Heremona ki tou ingoa.
{89:13} He takakau marohirohi tou: he pakari tou ringa, rewa tonu tou matau ki runga.
{89:14} Ko te tika me te whakawa te turanga o tou torona: e haere ana te mahi tohu me te pono i mua i tou aroaro.
{89:15} Ka hari te iwi e mohio ana ki te tangi whakahari: e haere ana ratou, e Ihowa, i te marama o tou mata.
{89:16} E hari ana ratou ki tou ingoa i te roa o te ra: a ma tou tika ka kake ai ratou.
{89:17} Ko koe hoki te kororia o to ratou kaha: ma tau manako ano ka ara ai to matou haona.
{89:18} Na Ihowa hoki to matou whakangungu rakau: a na te Mea Tapu o Iharaira to tatou kingi.
{89:19} I korero moemoea koe i reira ki tau Mea Tapu, i mea, Kua hoatu e ahau he kaha ki runga ki tetahi marohirohi; kua whakanuia e ahau tetahi i whiriwhiria i roto i te iwi.
{89:20} Kua kitea e ahau taku pononga, a Rawiri: kua whakawahia ia e ahau ki taku hinu tapu:
{89:21} Ka u atu toku ringa hei awhina mona: ma toku takakau ano ia e whakakaha.
{89:22} E kore te hoariri e whai wahi ki a ia: e kore ano hoki te tama a te kino e tukino i a ia.
{89:23} Maku e tukituki ona hoariri ki tona aroaro: ka whiua e ahau te hunga e kino ana ki a ia.
{89:24} Otira ka mau ki a ia toku pono me taku mahi tohu: a ma toku ingoa ka ara ai tona haona.
{89:25} Maku ano tona ringa ka pa ai ki te moana: tona matau ki nga awa.
{89:26} Ka karanga ia ki ahau, Ko koe toku Papa, toku Atua, te kohatu o toku whakaoranga.
{89:27} Ka waiho ano ia hei matamua maku ki runga ake i nga kingi o te whenua.
{89:28} Ka rongoatia e ahau taku mahi tohu mona ake tonu atu: ka mau tonu taku kawenata ki a ia.
{89:29} Ka meinga hoki e ahau ona uri kia mau tonu ake ake, tona torona ano ko nga ra o te rangi.
{89:30} Ki te whakarerea e ana tamariki taku ture, a kahore e haere i aku whakaritenga;
{89:31} Ki te takahi ratou i aku tikanga; a kahore e pupuri i aku whakahau;
{89:32} Katahi ka whaia ta ratou mahi tutu e taku rakau, o ratou kino e te whiu.
{89:33} Otira e kore e tangohia rawatia e ahau taku mahi tohu i a ia, e tuku ranei i toku pono kia he.
{89:34} E kore taku kawenata e takahia e ahau, e kore ano e whakarereketia te mea i puta i oku ngutu.
{89:35} Kotahi aku oatitanga i toku tapu; e kore ahau e teka ki a Rawiri.
{89:36} Ka mau tonu tona uri ake ake; a ka rite tona torona ki te ra i toku aroaro.
{89:37} Ka rite tona pumau ki to te marama ake ake: hei kaiwhakaatu pono ano i runga i te rangi. (Hera.
{89:38} Na kua panga nei koe, kua whakarihariha, kua riri ki tau i whakawahi ai.
{89:39} Kua weriweri koe ki te kawenata ki tau pononga: kua whakanoaia e koe tona karauna, taka noa ki te whenua.
{89:40} Kua pakaruhia e koe ona taiepa katoa; whakamotitia iho e koe ona pa kaha.
{89:41} E pahua ana i a ia nga tangata katoa e tika ana i te ara: he tawainga ia na ona hoa tata.
{89:42} Kua whakarewaina e koe te ringa matau o ona hoa whawhai: kua meinga e koe kia hari ona hoa whawhai katoa.
{89:43} Ae, e ngore ana i a koe te mata o tana hoari: kihai ano koe i tautoko i a ia ki te tatauranga.
{89:44} Kua whakamutua e koe tona kororia, kua maka tona torona ki raro ki te whenua.
{89:45} Kua poroa e koe nga ra o tona taitamarikitanga: kua hipokina ia e koe ki te whakama. (Hera.
{89:46} Kia pehea te roa, e Ihowa, e whakangaro ai koe i a koe, ake tonu atu? Kia pehea te roa e toro ana tou riri ano he ahi?
{89:47} Kia mahara ki te poto rawa o toku taima: he aha i hanga ai e koe nga tangata katoa hei kore noa iho?
{89:48} Ko wai tena tangata e ora nei, a e kore e kite i te mate? E mawhiti koia i a ia tona wairua i te kaha o te reinga? (Hera.
{89:49} E te Ariki, kei hea au arohatanga o mua i oatitia ai e koe ki a Rawiri i runga i tou pono?
{89:50} Maharatia, e te Ariki, te tawai ki au pononga; e mau nei ki toku uma te tawai a nga iwi nunui katoa:
{89:51} Te tawai a ou hoariri, e Ihowa, ta ratou tawai nei ki nga hikoinga o tau i whakawahi ai.
{89:52} Kia whakapaingia a Ihowa ake ake. Amine, ae Amine.
{90:1} He inoi na Mohi, na te tangata a te Atua. E te Ariki, ko koe to matou nohoanga i nga whakatupuranga katoa.
{90:2} Kahore ano i whanau noa nga maunga, kahore i hanga e koe te whenua me te ao, ko koe te Atua no tua whakarere a ake tonu atu.
{90:3} E whakahokia ana e koe te tangata kia mongamonga noa, a e mea ana, E hoki, e nga tama a te tangata.
{90:4} Ki tau titiro hoki, he rite nga tau kotahi mano ki te ra onanahi, kua pahure atu nei, ki te mataaratanga hoki i te po.
{90:5} Me te mea na te waipuke tau kahakinga i a ratou; he moe ratou: i te ata ano he tarutaru e tupu ana.
{90:6} I te ata e tupu ana, e pihi ana: i te ahiahi kua kotia, kua maroke.
{90:7} Kua hemo nei hoki matou i tou riri: ka ohorere hoki i tou aritatanga.
{90:8} Kua maka e koe o matou kino ki tou aroaro, o matou mea huna ki te marama o tou mata.
{90:9} Ka pau o matou ra katoa, me te riri ano koe: hemo ake o matou tau ano he korero e korerotia ana.
{90:10} Ko nga ra o o matou tau e whitu tekau tau; a ki te whai kaha, ka waru tekau tau; heoi he mahi mauiui, he pouri to ratou kaha; ka hohoro hoki te hatepea atu, a ka rere atu matou.
{90:11} Ko wai te matau ana ki te kaha o tou riri? Rite pu ki te wehi ki a koe tou riri.
{90:12} Akona matou ki te tatau i o matou ra, kia anga ai te ngakau ki te whakaaro.
{90:13} Hoki mai, e Ihowa, kia pehea ake te roa? A kia puta ke he whakaaro mou ki au pononga.
{90:14} Kia na matou i te ata i tau mahi tohu: kia hari ai matou, kia koa ai, i o matou ra katoa.
{90:15} Whakaharitia matou, kia rite ki nga ra i whakawhiua ai matou e koe, ki nga tau i kite ai matou i te kino.
{90:16} Kia puta mai tau mahi ki au pononga, me tou kororia ki a ratou tamariki.
{90:17} A hei runga i a matou te ataahua o Ihowa, o to matou Atua: whakapumautia ano ki a matou te mahi a o matou ringa, ae ra, te mahi a o matou ringa, whakapumautia e koe.
{91:1} Ko te tangata kei te wahi ngaro o te Runga Rawa tona kainga, ka noho ia i raro i te taumarumarutanga o te Kaha Rawa.
{91:2} Ka kiia e ahau a Ihowa, Ko ia toku piringa, toku pa, toku Atua, ka whakawhirinaki ahau ki a ia.
{91:3} Mana hoki koe e whakaora i te mahanga a te kaihopu manu, i te mate nanakia.
{91:4} Ka hipokina koe e ia ki ona hou, a ka piri koe ki raro i ona pakau: ko tona pono hei whakangungu rakau, hei puapua mou.
{91:5} E kore koe e wehi i te mea whakamataku i te po: i te pere e rere ana i te awatea.
{91:6} I te mate uruta e rere ana i te pouri: i te whakangaromanga e whakangaro ana i te poutumarotanga.
{91:7} He mano te hinga ki tou taha, tekau hoki nga mano ki tou matau; otiia e kore e tata ki a koe.
{91:8} Ka titiro kau ou kanohi, ka matakitaki ki te utu mo te hunga kino.
{91:9} Ko koe hoki, e Ihowa, toku piranga! kua waiho e koe te Runga Rawa hei nohoanga mou:
{91:10} Kahore he kino e pa ki a koe, kahore ano he whiu e tata ki tou teneti.
{91:11} Ka korerotia iho hoki koe e ia ki ana anahera kia tiakina koe i ou ara katoa.
{91:12} Ma ratou koe e hiki ake ki o ratou ringa, kei tutuki tou waewae ki te kohatu.
{91:13} Ka haere koe i runga i te raiona, i te neke: ka takahia e koe ki raro te kuao raiona me te nakahi.
{91:14} Ka whakaora ahau i a ia, mona i aroha ki ahau; maku ia e whakateitei ake, mona i matau ki toku ingoa.
{91:15} Ka karanga ia ki ahau, a ka whakahoki kupu ahau ki a ia: ka tata ahau ki a ia i te wa o te he; maku ia e whakaora, maku ano ia e whakahonore.
{91:16} Ka whakaroaina e ahau ona ra, a na noa ia: ka whakakitea hoki taku whakaoranga ki a ia.
{92:1} He himene, he waiata mo te ra Hapati. He mea pai te whakawhetai ki a Ihowa, te himene atu ki tou ingoa, e te Runga Rawa:
{92:2} Te whakakite i tou atawhai i te ata, i tou pono i nga po katoa;
{92:3} I runga i te aho tekau, i te hatere; i te tangi huatau a te hapa.
{92:4} Nau hoki ahau, e Ihowa, i whakahari ki tau mahi: ka whakamanamana ahau ki nga meatanga a ou ringa.
{92:5} Ano te nui o au mahi, e Ihowa! hohonu rawa ou whakaaro.
{92:6} Ko te tangata poauau, kahore ia e matau; kahore hoki tenei e mohiotia e te kuware.
{92:7} Kia pihi ake nga whakaarokore ano he tarutaru, a kia tupu nga kaimahi katoa i te kino; he ngaromanga tena no ratou ake ake;
{92:8} Ko koe ia, e Ihowa, kei runga rawa ake ake.
{92:9} Na, ko ou hoa whawhai, e Ihowa, na, ko ou hoa whawhai, ka ngaro; ka marara katoa nga kaimahi i te kino.
{92:10} Otira ka ara i a koe toku haona, ka pera i to te kau maka: ka whakawahia ahau ki te hinu hou.
{92:11} Ka kite hoki toku kanohi i taku i hiahia ai ki runga ki oku hoariri, ka rongo oku taringa i taku i hiahia ai o te hunga kino e whakatika ana mai ki ahau.
{92:12} Ka rite te tupu o te tangata tika ki to te nikau; ka rite tona nui ki to te hita i Repanona.
{92:13} Ko te hunga i whakatokia ki te whare o Ihowa ka tupu ki nga marae o to tatou Atua.
{92:14} Ka whai hua tonu ratou ua hina: ki tonu i te wai, matomato tonu;
{92:15} Hei whakakite i te tika o Ihowa: ko ia toku kohatu, kahore hoki ona he.
{93:1} E kingi ana a Ihowa; he kororia tona kakahu; he kakahu to Ihowa, he mea whitiki ia ki te kaha: kua u hoki te ao, te taea te nekeneke.
{93:2} No mua iho tou torona i whakapumautia ai: nonamata riro koe.
{93:3} Ko nga roma, e Ihowa, kua ara, nga roma nei, kua ara to ratou reo; ka ara nga ngaru o nga roma.
{93:4} I runga ake i nga reo o nga wai maha, i nga tuatea nunui o te moana, ko Ihowa i runga, te mea kaha.
{93:5} Pono atu au whakaaturanga: he huatau te tapu mo tou whare, e Ihowa, mo ake tonu atu.
{94:1} E Ihowa, e te Atua, e te Kairapu utu; e te Atua, e te Kairapu utu, tiaho mai.
{94:2} E ara, e te Kaiwhakawa o te whenua: hoatu te utu e rite ana ki te hunga whakakake.
{94:3} Kia pehea te roa, e Ihowa, o te hunga kino nei, kia pehea te roa o te hunga kino e whakamanamana ana?
{94:4} Kei te korero whakatu ratou, kei te korero whakahi: kei te korero whakapehapeha ki a ratou nga kaimahi katoa i te kino.
{94:5} Mongamonga noa tau iwi i a ratou, e Ihowa: e tukinotia ana e ratou tou kainga tupu.
{94:6} E patua ana e ratou te pouaru, te manene: e kohuru ana i te pani.
{94:7} A e mea ana, E kore a Ihowa e kite; e kore e maharatia e te Atua o Hakopa.
{94:8} Kia matau, e nga poauau o te iwi: a hea ano koutou whai mahara ai, e nga kuware?
{94:9} Ko te kaiwhakato o te taringa, e kore ranei ia e rongo? Ko te kaihanga o te kanohi, e kore ianei ia e kite?
{94:10} Ko te kaipapaki o nga iwi e kore ranei ia e papaki, ara ko te kaiwhakaako nei i te tangata kia mohio?
{94:11} E matau ana a Ihowa ki nga whakaaro o te tangata, he mea teka noa.
{94:12} Ka hari te tangata e pakia ana e koe, e Ihowa: e whakaakona ana i roto i tau ture;
{94:13} Kia marie ai tona ngakau i a koe i nga ra o te he, a keria noatia iho te poka mo te tangata kino.
{94:14} E kore hoki a Ihowa e panga i tana iwi, e kore ano e whakarere i tona kainga tupu.
{94:15} Engari e hoki te whakawa ki te tika: a e arumia e nga tangata ngakau tika katoa.
{94:16} Ko wai toku hei whakatika ake ki te hunga kino? Ko wai toku hei tu ake ki nga kaimahi i te hara?
{94:17} Mehemea kaua a Ihowa hei awhina moku, penei kua noho kupukore noa atu toku wairua.
{94:18} I taku meatanga, Ka paheke toku waewae; na tau mahi tohu, e Ihowa, ahau i tautoko ake.
{94:19} I oku whakaaronga maha i roto i toku ngakau ko au whakamarie toku oranga ngakau.
{94:20} Tera ranei e whakahoa ki a koe te torona o te kino, e whakatakoto nei i te mahi nanakia hei ture?
{94:21} Kei te whakahuihui ratou ki te poke i te wairua o te tangata tika, e mea ana kia heke te toto harakore.
{94:22} Ko Ihowa ia toku pa teko: ko toku Atua hei kohatu piringa moku.
{94:23} A nana i whakahoki to ratou kino ki runga ki a ratou, a tera ia e whakangaro i a ratou i roto i o ratou kino: ma Ihowa, ma to tatou Atua ratou e whakangaro.
{95:1} Tena, kia waiata tatou ki a Ihowa: kia hari te hamama ki te kamaka o to tatou whakaoranga.
{95:2} Kia haere tatou me te whakawhetai atu ki tona aroaro: kia ngahau hoki a tatou himene ki a ia.
{95:3} No te mea he Atua nui hoki a Ihowa, he Kingi nui i nga atua katoa.
{95:4} Kei tona ringa nga wahi hohonu o te whenua: a nana nga maunga teitei.
{95:5} Nana te moana, nana ano i hanga, a na ona ringa i whai ahua ai te whenua maroke.
{95:6} Haere mai tatou, kia koropiko, kia tuohu: kia tukua nga turi ki te aroaro o Ihowa, o to tatou Kaihanga.
{95:7} Ko ia hoki to tatou Atua; ko tatou tana iwi e hepara ai, nga hipi a tona ringa. Ki te rongo koutou ki tona reo aianei.
{95:8} Kaua e whakapakeketia o koutou ngakau: kei pera me o te whakatoinga, me o te ra o te whakamatautauranga i te koraha;
{95:9} I ahau i whakamatautauria e o koutou matua, i ata mohiotia, i to ratou kitenga ano hoki i aku mahi.
{95:10} E wha tekau nga tau i hoha ai ahau ki tenei whakatupuranga, na ka mea ahau; He iwi ngakau kotiti ke ratou, kahore hoki ratou e mohio ki aku ara.
{95:11} Na reira i riri ai ahau, i oati ai hoki; e kore ratou e tae ki toku okiokinga.
{96:1} Waiatatia he waiata hou ki a Ihowa: waiata, e te whenua katoa, ki a Ihowa.
{96:2} Waiata ki a Ihowa, whakapaingia tona ingoa: whakakitea tana whakaoranga i tenei ra, i tenei ra.
{96:3} Whakapuakina tona kororia i waenganui i nga tauiwi, ana mahi whakamiharo i waenganui i nga iwi katoa.
{96:4} He nui hoki a Ihowa, he tika ano kia nui te whakamoemiti ki a ia: kia wehingia nuitia ai i nga atua katoa.
{96:5} He whakapakoko hoki nga atua katoa o nga iwi: na Ihowa ia i hanga nga rangi.
{96:6} He honore, he kororia kei tona aroaro: kei tona wahi tapu te kaha me te ataahua.
{96:7} Waiho atu i a Ihowa, e nga hapu katoa o nga iwi: waiho atu i a Ihowa te kororia me te kaha.
{96:8} Waiho atu i a Ihowa te kororia e tika ana mo tona ingoa: maua mai he whakahere, haere mai hoki ki ona marae.
{96:9} Koropiko ki a Ihowa i roto i te ataahua o te tapu: kia wehi ra ki tona aroaro, e te whenua katoa.
{96:10} Mea atu i waenganui o nga tauiwi, E kingi ana a Ihowa: ka u te whenua, te taea te whakangaueue; ka tika ana whakawa mo nga iwi.
{96:11} Kia hari nga rangi, kia koa te whenua, kia haruru te moana, me nga mea e hua ana i roto.
{96:12} Kia hari te mara, me nga mea katoa i runga: ko reira ano koa ai nga rakau katoa o te ngahere;
{96:13} Ki te aroaro o Ihowa, e haere mai ana hoki ia; e haere mai ana ia ki te whakawa mo te whenua: ka whakawa ia mo te ao i runga i te tika, mo nga iwi hoki i runga i tona pono.
{97:1} Ko Ihowa te Kingi, kia hari te whenua, kia koa nga tini moutere.
{97:2} Ko te kapua me te pouri kei ona taha katoa: ko te tika, ko te whakawa, te turanga o tona torona.
{97:3} He kapura e haere ana i mua i a ia, a pau ake ona hoariri a taka noa.
{97:4} Marama tonu te ao i ana uira: i kite te whenua, a wiri ana.
{97:5} Rewa noa nga maunga, ano he ware pi, i te aroaro o Ihowa, i te aroaro o te Ariki o te whenua katoa.
{97:6} E whakapuakina ana e nga rangi tona tika: a e kitea ana e nga iwi katoa tona kororia.
{97:7} Kia whakama katoa te hunga e mahi ana ki nga whakapakoko, e whakamanamana ana ki nga atua horihori: koropiko ki a ia, e nga atua katoa.
{97:8} I rongo a Hiona, a koa ana: whakamanamana ana nga tamahine o Hura, e Ihowa, ki au whakaritenga.
{97:9} Ko koe hoki, e Ihowa, kei runga noa ake i te whenua katoa: kua whakanuia koe ki runga noa ake i nga atua katoa.
{97:10} E te hunga e aroha ana ki a Ihowa, e kino ki te he: e tiakina ana e ia nga wairua o tana hunga tapu; e whakaorangia ana ratou e ia i nga ringa o te hunga kino.
{97:11} Kua oti te marama te whakato mo te hunga tika: me te koa mo te hunga ngakau tapatahi.
{97:12} Kia hari ki a Ihowa, e te hunga tika: whakamoemiti ki tona ingoa tapu.
{98:1} He himene. Waiatatia ki a Ihowa he waiata hou; he mahi whakamiharo hoki ana: na tona ringa matau, na tona ringa tapu, i taea ai e ia te whakaora.
{98:2} Kua whakakitea e Ihowa tana whakaoranga, kua whakapuakina e ia tona tika ki te aroaro o nga tauiwi.
{98:3} Kua mahara ia ki tana mahi tohu, ki tona pono ki te whare o Iharaira; a kua kite nga pito katoa o te whenua i te whakaoranga a to tatou Atua.
{98:4} Kia hari te hamama, e te whenua katoa, ki a Ihowa: hamama, kia hari, ae ra, himene atu.
{98:5} Himene ki a Ihowa i runga i te hapa; i runga i te hapa, me te himene ano te reo.
{98:6} I runga i te tetere, i te tangi ano o te koronete: kia hari te hamama ki te aroaro o Ihowa, o te Kingi.
{98:7} Kia haruru te moana me nga mea e hua ana i roto, te ao me ona tangata e noho ana i runga.
{98:8} Kia papaki nga ringa o nga roma, kia hari tahi nga pukepuke.
{98:9} Ki te aroaro o Ihowa: e haere mai ana hoki ia ki te whakawa mo te whenua: ka whakawa ia mo te ao i runga i te tika, mo nga iwi hoki i runga i te pono.
{99:1} Ko Ihowa te Kingi; kia wiri nga iwi: e noho ana ia i waenganui i nga kerupima; kia ngaueue te whenua.
{99:2} He nui a Ihowa i Hiona: kei runga ake ia i nga iwi katoa.
{99:3} Kia whakamoemiti ratou ki tou ingoa nui, whakamataku; he tapu ia.
{99:4} E matenui ana hoki te kaha o te kingi ki te whakawa tika; ko koe hei whakapumau i te pono: he whakawa tika, he hekore tau mahi i roto i a Hakopa.
{99:5} Whakanuia a Ihowa, to tatou Atua: koropiko ki tona turanga waewae; he tapu ia.
{99:6} Ko Mohi raua ko Arona i roto i ana tohunga, me Hamuera i roto i te hunga e karanga ana ki tona ingoa: i karanga ratou ki a Ihowa, a whakahoki kupu ana mai ia ki a ratou.
{99:7} I korero ia ki a ratou i roto i te pou kapua: i pupuri ratou i ana whakaaturanga, i te tikanga i whakatakotoria e ia ki a ratou.
{99:8} E Ihowa, e to matou Atua, i whakahoki kupu koe ki a ratou: he Atua tohu koe i a ratou, otiia i rapu utu ano koe mo a ratou mahi.
{99:9} Whakanuia a Ihowa, to tatou Atua, koropiko atu i tona maunga tapu: he tapu hoki a Ihowa, to tatou Atua.
{100:1} He himene whakamoemiti. Kia hari te hamama ki a Ihowa, e nga whenua katoa:
{100:2} Mahi atu ki a Ihowa i runga i te koa, waiata haere ki tona aroaro.
{100:3} Kia matau ki a Ihowa, ko ia te Atua: nana tatou i hanga, ehara hoki i a tatou: ko tana iwi tatou, ko ana hipi e hepara ai.
{100:4} Tomokia ona tatau i runga i te whakawhetai, ona marae i runga i te whakamoemiti: whakawhetai atu ki a ia, whakapaingia tona ingoa.
{100:5} He pai hoki a Ihowa, pumau tonu tana mahi tohu: a kei tena whakatupuranga, kei tena whakatupuranga, tona pono.
{101:1} He himene na Rawiri. Ka waiatatia e ahau te mahi tohu me te whakawa tika: ka himene atu ahau ki a koe, e Ihowa.
{101:2} Ka ata whakahaere ahau i ahau i runga i te ara tika. A hea koe haere mai ai ki ahau? Ka haereere ahau i roto i toku whare i runga i te ngakau tapatahi.
{101:3} E kore te mea tutua e waiho e ahau i mua i oku kanohi; e kino ana ahau ki te mahi a te hunga peka ke: e kore e piri ki ahau.
{101:4} Ka mawehe atu i ahau te ngakau parori ke: e kore ahau e mohio ki te mea kino.
{101:5} Ko te tangata e ngautuara puku ana ki tona hoa ka whakangaromia e ahau: e kore ahau e aro ki te tangata kanohi whakakake, ki te tangata ngakau whakapakari.
{101:6} Kei runga i nga mea pono o te whenua oku kanohi, kia noho ai ratou ki ahau: ko te tangata e haere ana i te ara tika, ka mahi tena ki ahau.
{101:7} E kore e noho ki toku whare te kaimahi i te hianga: e kore e tu ki toku aroaro te tangata korero teka.
{101:8} I tenei ata, i tenei ata, ka whakangaromia e ahau nga tangata kikino katoa o te whenua: kia hatepea atu ai i te pa o te Atua te hunga katoa e mahi ana i te kino.
{102:1} He inoi na te ngakau mamae, i a ia e pehia ana, a maringi a wai ana tana tangi ki te aroaro o Ihowa. Whakarongo ki taku inoi, e Ihowa, kia puta atu taku tangi ki a koe.
{102:2} Kaua e huna tou mata ki ahau i te ra e pouri ai ahau; whakatitahatia mai tou taringa ki ahau: hohoro te whakahoki kupu mai ki ahau i te ra e karanga ai ahau.
{102:3} Ka memeha hoki oku ra ano he paoa: ka kaia oku wheua ano he motumotu.
{102:4} Kua pakia toku ngakau, kua memenge, ano he tarutaru; i wareware ai ahau ki te kai i taku taro.
{102:5} Piri tonu oku iwi ki toku kiri i toku reo aue.
{102:6} He rite ahau ki te matuku i te koraha, ki te koukou i te wahi mokemoke.
{102:7} Mataara tonu ahau; toku rite kei te pihoihoi mokemoke i runga i te tuanui.
{102:8} E tawai ana oku hoariri ki ahau i te ra roa; ko te hunga e porangirangi ana mai ki ahau, ko ahau ta ratou oati.
{102:9} Kainga ana e ahau te pungarehu ano he taro: whakananua iho toku wai inu ki te roimata.
{102:10} I tou riri hoki, i tou weriweri; nau hoki ahau i hapai ake, a taia atu ano ahau e koe.
{102:11} He rite oku ra ki te atarangi e whakawairua kau ana: a kua memenge ahau ano he tarutaru.
{102:12} Ko koe ia, e Ihowa, ka mau tonu ake ake, ka maharatia ano koe e nga whakatupuranga katoa.
{102:13} Tera koe e whakatika, e aroha ki a Hiona; kua taka mai hoki te wa, ae ra, te tino wa, hei atawhainga i a ia.
{102:14} E manakohia ana hoki e au pononga ona kohatu, e awangawanga ana ki tona puehu.
{102:15} Penei ka wehingia te ingoa o Ihowa e nga tauiwi, tou kororia hoki e nga kingi katoa o te whenua.
{102:16} Na Ihowa hoki i hanga a Hiona, kua kitea ia i tona kororia.
{102:17} Kua tahuri ia ki te inoi a te rawakore: kihai i whakahawea ki ta ratou inoi.
{102:18} Ka tuhituhia tenei mo to muri whakatupuranga: a ka whakamoemiti ki a Ihowa te iwi meake hanga.
{102:19} Mona i titiro iho i te tiketike o tona wahi tapu: i titiro iho a Ihowa i te rangi ki te whenua;
{102:20} Ki te whakarongo ki te aue a te herehere, ki te wewete i te hunga kua motuhia mo te mate;
{102:21} Kia whakapuakina ai te ingo o Ihowa i Hiona, me te whakamoemiti ki a ia i Hiruharama;
{102:22} I te huihuinga o nga iwi, o nga kingitanga, ki te mahi ki a Ihowa.
{102:23} Whakangoikoretia iho e ia toku kaha i te ara: kua torutoru i a ia oku ra.
{102:24} I mea ahau, E toku Atua, kaua ahau e tangohia i waenganui o oku ra: kei nga whakatupuranga katoa ou tau.
{102:25} Nonamata te whenua i whakaturia ai e koe, a he mahi nga rangi na ou ringa.
{102:26} Ko era e hemo atu, ko koe ia e mau tonu: ae ra, ka tawhitotia katoatia me he weweru; ka whakaputaia ketia ratou e koe ano he kakahu, a ka whakaputaia ketia.
{102:27} Ko koe ia, ko koe tonu, kahore hoki he mutunga o ou tau.
{102:28} Ka whai nohoanga nga tama a au pononga, ka pumau o ratou uri ki tou aroaro.
{103:1} Na Rawiri. Whakapaingia a Ihowa, e toku wairua; e nga mea katoa i roto i ahau, whakapaingia tona ingoa tapu.
{103:2} Whakapaingia a Ihowa, e toku wairua, kei wareware hoki ki ana painga katoa.
{103:3} Ko ia te muru nei i ou kino katoa; te rongo a nei i ou mate katoa.
{103:4} Ko ia te hoko nei i tou ora kei ngaro; te karauna nei i a koe ki te atawhai, ki te aroha.
{103:5} Nana nei i makona ai tou mangai i nga mea papai; i hou ai tou taitamarikitanga, i rite ai ki to te ekara.
{103:6} Ka puta i a Ihowa nga mahi tika, me te whakawa tika ki te hunga katoa e tukinotia ana.
{103:7} I whakaakona e ia ana ara ki a Mohi, ana mahi ki nga tama a Iharaira.
{103:8} Ki tonu a Ihowa i te aroha me te atawhai, he puhoi ki te riri, he nui hoki tana mahi tohu.
{103:9} E kore ia e whakatupuehupehu tonu, e kore ano e mauahara ake ake.
{103:10} Kihai i rite ki o tatou hara ana meatanga ki a tatou: kihai ano i rite ki o tatou kino ana utu mai ki a tatou.
{103:11} He rite hoki ki te rangi e tiketike ake ana i te whenua, pera tonu te nui o tana mahi tohu ki te hunga e wehi ana ki a ia.
{103:12} Pera i te matara o te rawhiti i te uru, pera tonu tana whakamataratanga atu i a tatou mahi tutu i a tatou.
{103:13} E aroha ana te matua ki ana tamariki, pera tonu to Ihowa aroha ki te hunga e wehi ana ki a ia.
{103:14} E matau ana hoki ia ki to tatou ahua, e mahara ana he puehu tatou.
{103:15} Ko te tangata ia, rite tonu ona ra ki o te tarutaru: kei te puawai o te mara, ko tona ngawhatanga.
{103:16} E rarungatia ana hoki e te hau, a kua kahore; kahore hoki e mohiotia a muri e tona wahi.
{103:17} Tena ko te mahi tohu a Ihowa no tua whakarere, a ake tonu ake, ki te hunga e wehi ana ki a ia: tona tika hoki ki nga uri o nga tamariki;
{103:18} Ki te hunga e pupuri ana i tana kawenata, ki te hunga hoki e mahara ana ki ana ako kia mahia.
{103:19} Kua oti i a Ihowa tona torona te whakatu ki nga rangi; a e kawanatia ana nga mea katoa e tona kingitanga.
{103:20} Whakapaingia a Ihowa, e ana anahera, e hira nei te kaha, e whakarite nei i tana kupu, e whakarongo nei ki tona reo ina korero.
{103:21} Whakapaingia a Ihowa, e ana mano katoa, e ana minita e mahi nei i tana e pai ai.
{103:22} Whakapaingia a Ihowa, e ana mahi katoa i nga wahi katoa o tona kingitanga: whakapaingia a Ihowa, e toku wairua.
{104:1} Whakapaingia a Ihowa, e toku wairua. E Ihowa, e toku Atua, he nui rawa koe; he honore, he kororia ou kakahu.
{104:2} E roropi nei i te marama ki a koe ano he kakahu, e hora nei i nga rangi ano he kakahu tauarai.
{104:3} E whakanoho nei i nga kurupae o ona ruma ki nga wai: e mea nei i nga kapua hei hariata mona: e haere nei i runga i nga pakau o te hau.
{104:4} E mea nei i nga hau hei karere mana, i te mura ahi hei kaimahi mana.
{104:5} Nana nei i whakatu te whenua ki runga ki ona turanga, kei nekenekehia ake ake.
{104:6} Nau ano i hipoki ki te rire hei kakahu: tu ana nga wai i runga i nga maunga.
{104:7} Rere ana ratou i tau riri: tahuti tonu atu i te reo o tau whatitiri;
{104:8} Puke ake ana ra nga maunga, heke iho ana ma nga whawharua ki te wahi i whakaritea e koe mo ratou.
{104:9} Kua whakatakotoria e koe he rohe kei koni mai ratou, kei hoki mai hei taupoki mo te whenua.
{104:10} Nana i tono nga puna ki roto ki nga awaawa, e rere nei i waenga o nga puke.
{104:11} Hei wai mo nga kirehe katoa o te parae: na noa te matewai o nga kaihe mohoao.
{104:12} Kei reira nga nohoanga o nga manu o te rangi, e korihi nei i roto i nga manga.
{104:13} He mea whakamakuku nana nga puke i ona ruma: ka makona te whenua i nga hua o au mahi.
{104:14} Ko ia hei whakatupu i te tarutaru ma te kararehe, i te otaota hei mea ma te tangata; kia whakaputaina ake ai he taro i te whenua;
{104:15} He waina hei whakahari i te ngakau o te tangata, he hinu e piata ai tona mata, me te taro hei whakakaha i te ngakau o te tangata.
{104:16} Ki tonu i te wai nga rakau a Ihowa, nga hita o Repanona i whakatokia e ia.
{104:17} Hanga ake e nga manu he ohanga ki reira: te taaka, ko nga kauri tona whare.
{104:18} Hei piringa nga puke tiketike mo nga koati mohoao: nga kohatu mo nga rapeti.
{104:19} I hanga e ia te marama hei tohu taima: e matau ana te ra ki tona torengitanga.
{104:20} Ko koe hei whakapouri, a kua po: na ngoki mai ana nga kirehe katoa o te ngahere.
{104:21} Ko nga kuao raiona ngengere ana ratou, he mea kai, he rapu kai ma ratou i te Atua.
{104:22} Ko te putanga mai o te ra ka poto atu ratou, takoto ana i o ratou kuhunga.
{104:23} Ko te tangata ka haere ki ana hanga, ki tana mahi, a ahiahi noa.
{104:24} Ano te tini o au mahi, e Ihowa! he mohio rawa tau mahi i aua mea katoa; ki tonu te whenua i au taonga.
{104:25} Kei ko ra ko te moana, tona nui tuauriuri: kei reira nga mea ngokingoki e kore e taea te tatau, nga kirehe hoki, ana nonohi, ana nunui.
{104:26} Kei reira nga kaipuke e teretere ana: kei reira taua rewiatana i hanga e koe hei takaro ki reira.
{104:27} E tatari katoa ana enei ki a koe, kia hoatu e koe te kai ma ratou i te wa e tika ai.
{104:28} Ko tau e hoatu ai ma ratou, kohikohia ana e ratou: te wherahanga o tou ringa, makona tonu ratou i te pai.
{104:29} Ko te hunanga o tou mata, pororaru ana ratou: ka kapohia e koe to ratou manawa, ka marere ratou, a ka hoki ano ki to ratou puehu.
{104:30} Ko tau tononga mai i tou wairua, kua hanga ratou; a whakahoutia ana e koe te mata o te whenua.
{104:31} Kia whai kororia a Ihowa ake ake, kia hari a Ihowa ki ana mahi:
{104:32} Tana tirohanga iho ki te whenua, ru ana: kua pa ki nga puke, na pongere ana.
{104:33} Ka waiata ahau ki a Ihowa i ahau e ora ana: ka himene ki toku Atua i ahau ano i te ao nei.
{104:34} Kia reka toku whakaaronga ki a ia, ka hari ahau ki a Ihowa.
{104:35} Kia moti nga tangata hara i runga i te whenua, ko te hunga kino kia poto katoa atu. Whakapaingia a Ihowa, e toku wairua. Whakamoemititia a Ihowa.
{105:1} Whakawhetai ki a Ihowa, karanga atu ki tona ingoa: whakapuakina ana mahi ki waenganui o nga iwi.
{105:2} Waiata ki a ia, himene ki a ia: korerotia ana mahi whakamiharo katoa.
{105:3} Whakamanamana ki tona ingoa tapu: kia hari te ngakau o te hunga e rapu ana i a Ihowa.
{105:4} Rapua a Ihowa me tona kaha: rapua tonutia tona mata, ake ake.
{105:5} Maharatia ana mahi whakamiharo i mahia e ia; ana merekara me nga whakaritenga a tona mangai,
{105:6} E nga uri o Aperahama, o tana pononga, e nga tama a Hakopa, e ana i whiriwhiri ai.
{105:7} Ko Ihowa ia, ko to tatou Atua; kei te whenua katoa ana whakaritenga.
{105:8} Mahara tonu ia ki tana kawenata ake ake, ki te kupu i kiia iho e ia ki te mano o nga whakatupuranga.
{105:9} Ki tana i whakarite ai ki a Aperahama, ki tana oati hoki ki a Ihaka;
{105:10} A whakapumautia iho e ia hei tikanga ki a Hakopa, hei kawenata mau tonu ki a Iharaira.
{105:11} I a ia ra i mea, Ka hoatu e ahau ki a koe te whenua o Kanaana hei wahi pumau mo koutou.
{105:12} I te mea he hunga torutoru ratou: ae ra, he iti rawa, he manene ano ki reira.
{105:13} I a ratou e haereere ana i tenei iwi ki tera atu iwi, i tetahi rangatiratanga ki tetahi iwi ke;
{105:14} Kihai ratou i tukua e ia kia tukinotia e te tangata: he whakaaro ano ki a ratou i riria ai e ia nga kingi.
{105:15} I mea ia, Kei pa ki aku i whakawahi ai: kei kino ki aku poropiti.
{105:16} I karangatia e ia te matekai ki te whenua: whati katoa i a ia te tokotoko, ara te taro.
{105:17} I tonoa e ia he tangata i mua i a ratou; i hokona a Hohepa hei pononga:
{105:18} I whakamamaetia ona waewae ki te mekameka: takoto ana ia i te rino;
{105:19} A puta noa tana kupu: whakamatautauria ana ia e te kupu a Ihowa.
{105:20} I tono te kingi, a wetekina ana ia; ara te kingi o nga iwi, a tukua ana ia.
{105:21} A meinga ana ia e ia hei ariki mo tona whare, hei rangatira mo ona taonga katoa;
{105:22} Hei herehere i ana rangatira ua pai ia, hei ako i ana kaumatua ki te whakaaro.
{105:23} I haere mai ano a Iharaira ki Ihipa: a noho ana a Hakopa ki te whenua o Hama.
{105:24} Na ka tino whakanuia e ia tana iwi: a ka meinga ratou kia kaha ake i o ratou hoariri.
{105:25} I whakakoarotia e ia to ratou ngakau kia kino ki tana iwi, kia mahi lhianga ki ana pononga.
{105:26} I tonoa e ia a Mohi, tana pononga, raua ko Arona, ko tana i whiriwhiri ai.
{105:27} Whakaputaina ana e raua ana tohu i waenganui i a ratou, he merekara i te whenua o Hama.
{105:28} I tukua e ia te pouri, a kua pouri: kihai ano ratou i whakakeke ki ana kupu.
{105:29} I whakaputaia ketia e ia o ratou wai hei toto; a mate ake i a ia a ratou ngohi.
{105:30} I whakangahue ake to ratou whenua i te poroka, i roto i nga whare moenga o o ratou kingi.
{105:31} I whai kupu ia, a puta ana mai nga pokai namu: me te kutu i o ratou kainga.
{105:32} I tukua iho e ia ki a ratou te whatu hei ua, me te ahi mura ki to ratou whenua.
{105:33} I pakia ano e ia a ratou waina me a ratou piki; a whatiwhatiia ana e ia nga rakau o o ratou kainga.
{105:34} I korero ia, a puta ana mai te mawhitiwhiti me te moka, te taea te tatau.
{105:35} A kainga katoatia ana nga otaota o to ratou whenua; pau ake nga hua o to ratou oneone.
{105:36} I whakamatea katoatia ano hoki e ia nga matamua o to ratou whenua, te muanga o to ratou kaha.
{105:37} A whakaputaina mai ana ratou e ia, me te hiriwa, me te koura, kahore hoki he mea tuoi i roto i ana iwi.
{105:38} Na hari ana a Ihipa i to ratou haerenga; i mau hoki to ratou wehi ki a ratou.
{105:39} I horahia e ia te kapua hei hipoki, me te ahi hei whakamarama i te po.
{105:40} I inoi ratou, a homai ana e ia te koitareke; a ka makona ratou i te taro o te rangi.
{105:41} I wahia e ia te kohatu, a ka pakaru mai nga wai: rere ana i nga wahi maroke, koia ano kei te awa.
{105:42} I mahara hoki ia ki tana kuputapu, ki a Aperahama ano, ki tana pononga.
{105:43} A whakaputaina mai ana e ia tana iwi i runga i te hari, ana i whiriwhiri ai i runga i te koa.
{105:44} A homai ana e ia ki a ratou nga whenua o nga tauiwi: a riro ana i a ratou nga mauiuitanga o te iwi;
{105:45} Kia puritia ai e ratou ana tikanga, kia mau ai ki ana ture. Whakamoemititia a Ihowa.
{106:1} Whakamoemititia a Ihowa. Whakawhetai ki a Ihowa; he pai hoki ia: he pumau tonu hoki tana mahi tohu.
{106:2} Me wai e korero nga mahi nunui a Ihowa: e whakakite katoa nga whakamoemiti ki a ia?
{106:3} Ka hari te hunga e mau ana ki te whakarite tika; me te kaimahi i te tika i nga wa katoa.
{106:4} Maharatia mai ahau, e Ihowa, kia rite ki tau manako ki tau iwi: tirotirohia mai ahau i runga i tau whakaoranga.
{106:5} Kia kite ai ahau i te pai o au i whiriwhiri ai: kia koa ai, koa tahi me tau iwi; kia whakamanamana tahi ai me tou kainga tupu.
{106:6} Kua hara tahi matou me o matou matua, kua mahi matou i te kino, i te mea he.
{106:7} Kihai o matou matua i mohio ki au mea whakamiharo i Ihipa, kihai hoki i mahara ki te tini o au arohatanga; engari ia i whakatoi ratou ki a koe i te moana, ae, i te Moana Whero.
{106:8} Otira whakaorangia ana ratou e ia, he whakaaro ki tona ingoa, kia matauria ai tona kaha.
{106:9} I riria ano e ia te Moana Whero, a kua maroke: na arahina ana ratou e ia i nga rire, ano ko waenga koraha.
{106:10} Na whakaorangia ake ratou e ia i te ringa o te tangata i kino ki a ratou; a hokona ana ratou i roto i te ringa o te hoariri.
{106:11} A taupokina ana e nga wai o ratou hoariri, hore rawa tetahi morehu.
{106:12} Na whakapono ana ratou ki ana kupu: a waiata ana i te whakamoemiti ki a ia.
{106:13} Hohoro tonu to ratou wareware ki ana mahi: kihai i taria e ratou tona whakaaro:
{106:14} Engari i whakaputa nui i o ratou hiahia i te tahora; whakamatautau ana ratou i te Atua i te koraha.
{106:15} Na ka hoatu e ia ta ratou i inoi ai; otira i tukua atu e ia te hiroki ki to ratou wairua.
{106:16} I hae hoki ratou ki a Mohi i te puni, ki a Arona ano, ki te tangata tapu a Ihowa.
{106:17} Ko te hamamatanga o te whenua, na horomia ana a Ratana; a taupokina iho te ropu o Apirama.
{106:18} A mura ana te ahi i to ratou ropu; wera ana i te mura te hunga kino.
{106:19} I hanga e ratou he kuao kau ki Horepa, a koropiko ana ki te whakapakoko i whakarewaina.
{106:20} Koia i whitia ai e ratou to ratou kororia mo te mea i rite ki te puru kai tarutaru.
{106:21} Wareware ake i a ratou te Atua, to ratou kaiwhakaora, i mahi nei i nga mea nunui ki Ihipa.
{106:22} I nga mahi whakamiharo ki te whenua o Hama, i nga mea whakamataku ki te Moana Whero.
{106:23} Na ka mea ia, kia whakangaromia ratou, me i kaua a Mohi, tana i whiriwhiri ai, te tu ki tona aroaro i te takiwa, hei papare ake i tona riri, kei huna ratou e ia.
{106:24} Ae ra, i whakahawea ratou ki te whenua ahuareka; kihai ratou i whakapono ki tana kupu;
{106:25} Heoi amuamu ana i roto i o ratou teneti, kihai i whakarongo ki te reo o Ihowa.
{106:26} Na reira ka ara tona ringa ki a ratou, ki te turaki i a ratou i te koraha;
{106:27} Ki te turaki i o ratou uri i roto i nga iwi: ki te whakamarara i a ratou ki nga whenua.
{106:28} I whakauru atu hoki ratou ki a Paarapeoro: a kai ana i nga patunga tapu ma nga mea mate.
{106:29} Koia i whakapataritari ai ratou i a ia ki a ratou hanga kia riri; a pakaru ana mai te mate uruta ki a ratou.
{106:30} Na ko te whakatikanga ake o Pinehaha, ki te whakaputa whakawa: a mutu iho te mate.
{106:31} I kiia ai ia he tika i nga whakatupuranga katoa ake ake.
{106:32} I whakapataritari ano ratou i a ia ki nga wai o Meripa; na hemanawa ana a Mohi mo ratou:
{106:33} Na ratou hoki i whakatoi tona wairua, i he ai te kupu a ona ngutu.
{106:34} Kihai ratou i whakangaro i nga iwi i kiia nei e Ihowa ki a ratou;
{106:35} Heoi uru ana ki roto ki nga tauiwi, a ako ana i a ratou mahi.
{106:36} I mahi hoki ratou ki a ratou whakapakoko, i mahangatia ai ratou.
{106:37} Ae, i patua e ratou a ratou tama me a ratou tamahine ma nga atua maori;
{106:38} I whakahekea hoki te toto harakore, nga toto o a ratou tama, o a ratou tamahine, i patua nei e ratou ma nga whakapakoko o Kanaana; a poke iho te whenua i te toto.
{106:39} Na poke iho ratou i a ratou mahi: a puremu ana ki a ratou mahi.
{106:40} Koia i mura ai te riri o Ihowa ki tana iwi; a whakarihariha ana ia ki tona kainga tupu.
{106:41} A tukua ana ratou e ia ki te ringa o nga tauiwi; waiho ana te hunga i kino ki a ratou hei rangatira mo ratou.
{106:42} Na ka tukinotia ratou e o ratou hoariri: ka pehia ki raro i o ratou ringa.
{106:43} He maha ana whakaoranga i a ratou: ko ratou ia i whakatoi ki a ia i o ratou whakaaro, a whakaititia ana i ta ratou kino.
{106:44} Ahakoa ra, i titiro ia ki to ratou matenga, i tona rongonga i ta ratou tangi:
{106:45} I mahara hoki ia ki tana kawenata ki a ratou, a rite tonu ki te tini o ana mahi aroha te putanga ketanga o ona whakaaro:
{106:46} I meinga hoki ratou e ia kia arohaina e te hunga katoa i whakaraua atu ai ratou.
{106:47} Whakaorangia matou, e Ihowa, e to matou Atua, kohikohia matou i roto i nga tauiwi: kia whakawhetai ai ki tou ingoa tapu, kia whakamanamana ai ki tou whakamoemiti.
{106:48} Kia whakapaingia a Ihowa, te Atua o Iharaira, i tua whakarere ano, a ake ake. A kia mea katoa te iwi, Amine. Whakamoemititia a Ihowa.
{107:1} Whakawhetai ki a Ihowa, he pai hoki ia: he pumau tonu hoki tana mahi tohu.
{107:2} Kia pena ano te korero a te hunga i hokona e Ihowa, i hokona nei e ia i roto i te ringa o te hoariri;
{107:3} I kohikohia nei i nga whenua, i te rawhiti, i te uru, i te raki, i te tonga.
{107:4} I haereere ratou i te koraha i te wahi mokemoke, te kitea tetahi pa hei nohoanga.
{107:5} I matekai ratou, i matewai: hemo noa to ratou wairua i roto i a ratou.
{107:6} Na ka tangi ratou ki a Ihowa i to ratou pouri: a whakaorangia ana ratou e ia i o ratou mate.
{107:7} A arahina ana e ia ra te ara tika; kia haere ai ki te pa hei nohoanga.
{107:8} Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!
{107:9} E whakamakonatia ana hoki e ia te wairua hiahia: ko te wairua hiakai, whakakiia ana e ia ki te pai.
{107:10} Ko te hunga i noho i te pouri, i te atarangi o te mate: he mea here ki te mamae, ki te rino;
{107:11} Mo ratou i tutu ki nga kupu a te Atua, i whakahawea ki te whakaaro o te Runga Rawa;
{107:12} Koia i pehia iho ai e ia o ratou ngakau ki te mahi: hinga iho ratou, kahore hoki he kaiawhina.
{107:13} Na ka tangi ratou ki a Ihowa i to ratou pouri; a ka whakaorangia ratou e ia i o ratou mate.
{107:14} Whakaputaina mai ana ratou e ia i te pouri, i te atarangi o te mate; motumotuhia ana o ratou here.
{107:15} Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!
{107:16} Kua tukitukia hoki e ia nga tatau parahi: kua tapahia e ia nga tutaki rino, motu rawa.
{107:17} Ko nga kuware, na a ratou mahi tutu, na o ratou kino, i pakia ai ratou.
{107:18} Ka wetiweti to ratou wairua ki nga kai katoa; a ka whakatata ratou ki nga kuwaha o te mate.
{107:19} Na ka tangi ki a Ihowa i to ratou pouri, a ka whakaorangia ratou e ia i o ratou mate.
{107:20} Tukua mai ana e ia tana kupu, a rongoatia ana ratou: a whakaputaina ana ratou i o ratou ngaromanga.
{107:21} Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!
{107:22} Kia tukua ano e ratou te whakahere, ara te whakamoemiti; kia whakapuaki i ana mahi i runga i te hari.
{107:23} Ko te hunga e haere ana ki raro, ki te moana, i runga kaipuke, a e whai mahi ana i nga wai nunui,
{107:24} Ko ratou e kite i nga mahi a Ihowa, i ana mahi whakamiharo i te rire.
{107:25} Puta kau tana kupu, kua maranga te tupuhi, mana e whakatutu ona ngaru.
{107:26} Ka kake ratou ki runga ki te rangi, ka heke ano ki raro ki te rire: ngohe noa o ratou wairua i te pawera.
{107:27} Ka tiu ratou, ka hurorirori ano he tangata e haurangi ana; a kahore he mahara i toe.
{107:28} Heoi ka tangi ki a Ihowa i to ratou hemanawa: a whakaorangia ana ratou i o ratou mate.
{107:29} Meinga ana e ia te tupuhi kia marino, ona ngaru kia mariri.
{107:30} Na ka koa ratou, no te mea ka marie: a ka kawea ratou e ia ki te tauranga i hiahia ai ratou.
{107:31} Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!
{107:32} Kia whakanui hoki ratou i a ia i roto i te whakaminenga o te iwi; kia whakamoemiti ki a ia i roto i te nohoanga kaumatua.
{107:33} Ko ia hei mea i nga awa hei koraha, i nga puputanga wai hei oneone maroke;
{107:34} I te whenua whai hua, kia titohea, mo te hara o te hunga e noho ana i reira.
{107:35} Ko ia hei mea i te koraha hei harotoroto wai, i te whenua maroke hei puputanga wai.
{107:36} A whakanohoia iho e ia te hunga matekai ki reira, hanga ai i tetahi pa hei nohoanga;
{107:37} Hei rui mara, hei whakato mara waina, e tupu ai, e maha ai nga hua.
{107:38} Ko ia ano hei manaaki i a ratou, no ka nui rawa; kahore hoki e tukua kia torutoru haere a ratou kararehe.
{107:39} Na kua iti haere ano ratou, kua piko i te tukino, i te he, i te pouri.
{107:40} E ringihia ana e ia te whakahawea ki runga ki nga rangatira: e meinga ana kia hehe i te ururua, i te wahi kahore nei he ara;
{107:41} Otira kei te whakateitei ia i te rawakore ki runga i te mamae, kei te mea i ona hapu kia rite ki te kahui hipi.
{107:42} Ka kite nga tangata tika, a ka hari; ko nga he katoa hoki, kipia ake te mangai.
{107:43} Ko te tangata whakaaro nui ka mahara ki enei mea, a ka mohio ratou ki te aroha o Ihowa.
{108:1} He waiata, he himene na Rawiri. Pumau tonu toku ngakau, e te Atua; ka waiata ahau, ae ra, ka himene ahau, me toku kororia ano.
{108:2} E ara, e te hatere, e te hapa: ka ara wawe ano ahau.
{108:3} Ka whakamoemiti ahau ki a koe, e Ihowa, i waenganui i nga iwi: ka himene ki a koe i waenganui i nga tauiwi.
{108:4} He nui atu hoki tau mahi tohu i nga rangi, a ko tou pono tutuki noa atu ki nga kapua.
{108:5} Kia whakanuia koe, e te Atua, ki runga atu i nga rangi: hei runga atu i te whenua katoa tou kororia.
{108:6} Kia puta tau i aroha ai, ma tou ringa matau matou e whakaora, a whakahokia mai he kupu ki a matou.
{108:7} Kua korero te Atua i runga i tona tapu: Ka hari ahau, ka kotikoti i Hekeme, ka roherohe i te raorao o Hukota.
{108:8} Noku Kireara; noku a Manahi; ko Eparaima ano hoki te kaha o toku matenga; ko Hura taku hepeta.
{108:9} Ko Moapa taku oko horoi; ka maka e ahau toku hu ki runga ki Eroma: ka whakamanamana ahau ki Pirihitia.
{108:10} Ma wai ahau e kawe ki te pa tuwatawata? Ko wai nana ahau i arahi ki Eroma?
{108:11} He teka ianei kua panga matou e koe, e te Atua? kahore hoki koe, e te Atua, e haere tahi me o matou taua.
{108:12} Homai ki a matou he awhina ki te hoariri: he teka kau noa hoki te awhina a te tangata.
{108:13} Ma te Atua tatou ka toa ai: mana hoki e takahi ki raro o tatou hoa whawhai.
{109:1} Ki te tino kaiwhakatangi. He himene na Rawiri. E te Atua, e whakamoemiti nei ahau, kei wahangu koe:
{109:2} Kua puaki hoki te mangai o te tangata kino me te mangai o te tangata tinihanga, ki te he moku: he teka o ratou arero, e korero nei moku.
{109:3} I karapotia hoki ahau e ratou ki nga kupu mauahara, a i whawhai takekore ki ahau.
{109:4} Mo toku aroha he riri ta ratou whakautu: ko ahau ia, he inoi taku.
{109:5} E homai ana e ratou ki ahau he kino mo te pai, he mauahara mo toku aroha.
{109:6} Meinga he tangata kino hei rangatira mona; kia tu he hoariri ki tona ringa matau.
{109:7} Kia tau te he ki a ia, ina whakawakia: kia waiho ano tana inoi hei hara.
{109:8} Kia torutoru ona ra; kia riro tana mahi tirotiro i tetahi atu.
{109:9} Kia pania ana tamariki, kia pouarutia hoki tana wahine.
{109:10} Kia kopikopiko noa ana tamariki, pinono ai: kia rapu kai hoki ma ratou i o ratou wahi mokemoke.
{109:11} Kia haoa e te kaituku moni ana mea katoa; kia pahuatia hoki e nga tangata iwi ke ana mauiuitanga.
{109:12} Kaua tetahi hei hoatu noa i te aroha ki a ia: kaua hoki tetahi hei atawhai i ana pani.
{109:13} Kia hatepea putia ona uri: a i to muri whakatupuranga kia horoia rawatia atu o ratou ingoa.
{109:14} Kia maharatia e Ihowa te kino o ona matua: kei murua hoki te hara o tona whaea.
{109:15} Kia mau tonu ki te aroaro o Ihowa: kia hatepea atu ai e ia te maharatanga ki a ratou i runga i te whenua.
{109:16} Mona kihai i mahara ki te mahi tohu: heoi tukino ana ia i te ware, i te rawakore, i te hunga ngakau maru, kia patua ai ratou.
{109:17} Ae ra, i pai ia ki te kanga, a kua tae mai ki a ia: kihai ia i aro ki te manaaki, heoi kua mamao tera i a ia.
{109:18} I kakahu ia i te kanga ki a ia, ano ko tona kakahu: na kua tae tera ki roto ki a ia ano he wai, me he hinu hoki ki roto ki ona wheua.
{109:19} Waiho ki a ia hei kakahu hipoki mona, hei whitiki hoki e whitikiria tonutia ai ia.
{109:20} Na hei utu tena ma Ihowa ki oku hoariri, ki te hunga hoki e korero kino nei ki toku wairua.
{109:21} Kia puta tau mahi moku, e te Atua, e te Ariki, he whakaaro ki tou ingoa: na te mea he pai tau mahi tohu, whakaorangia ahau,
{109:22} He ware hoki ahau, he rawakore, kua mamae hoki toku ngakau i roto i ahau.
{109:23} Ka riro ahau me te atarangi e whakawairua kau ana: e peipeia ana ahau me he mawhitiwhiti.
{109:24} Hurorirori kau oku turi i te nohopuku; a e kohia ana te ngako o oku kikokiko.
{109:25} Kua waiho ahau hei tawainga ma ratou: ka kite ratou i ahau, ka ruru o ratou matenga.
{109:26} Awhinatia ahau, e Ihowa, e toku Atua: kia rite ki tou aroha tau whakaora i ahau.
{109:27} Kia matau ai ratou ko tou ringa itene: a nau tenei, e Ihowa, i mea.
{109:28} Ma ratou e kanga, mau ia e manaaki: kia whakama ratou ina whakatika; ko tau pononga ia kia hari.
{109:29} Kia whakakakahuria oku hoariri ki te whakama, a ko to ratou numinumi hei koroka hipoki mo ratou.
{109:30} Ka tino whakawhetai toku mangai ki a Ihowa, ae ra, ka whakamoemiti ahau ki a ia i waenganui o te mano.
{109:31} E tu hoki ia ki te ringa matau o te rawakore, hei whakaora i a ia i te hunga e whakahe ana i tona wairua.
{110:1} He himene na Rawiri. I mea a Ihowa ki toku Ariki: Hei toku matau koe noho ai, kia meinga ra ano e ahau ou hoariri hei turanga waewae mou.
{110:2} Ma Ihowa e tono mai te tokotoko o tou kaha i Hiona: hei rangatira koe i waenganui i ou hoariri.
{110:3} Ka kakama tou iwi ki te tapae atu i a ratou i te ra o tou kaha: i te ataahua o nga mea tapu, no te kopu mai o te ata, kei a koe te tomairangi o tou whanaketanga.
{110:4} Kua oati a Ihowa, e kore ano tana e puta ke; Hei tohunga koe ake ake, no te tikanga o Merekihereke.
{110:5} Kei tou matau te Ariki, ka maru i a ia nga kingi i te ra e riri ai ia.
{110:6} E whakawa ia i waenganui i nga tauiwi; e whakakiia e ia nga whenua ki te tupapaku: ka maru i a ia nga upoko i nga whenua maha.
{110:7} Ka inu wai ia i te awa i te ara: a ka ara tona matenga.
{111:1} Whakamoemititia a Ihowa. Ka whakapaua toku ngakau ki te whakawhetai ki a Ihowa, i te runanga o te hunga tika, i te whakaminenga.
{111:2} He nui nga mahi a Ihowa; e whakatakina ana e te hunga katoa e manako ana ki aua mea.
{111:3} He mea honore, he mea kororia tana mahi: tu tonu tona tika ake ake.
{111:4} Kua meinga e ia kia maharatia ana mahi whakamiharo: he atawhai a Ihowa, he aroha.
{111:5} E homai ana e ia he kai ma te hunga e wehi ana ki a ia: ka mahara tonu ia ki tana kawenata.
{111:6} Kua whakakitea e ia ki tana iwi te kaha o ana mahi, i tana hoatutanga i to nga tauiwi hei kainga tupu mo ratou.
{111:7} Ko nga mahi a ona ringa he pono, he whakawa tika: pono tonu ana akoranga katoa,
{111:8} U tonu ake ake, e mahia ana i runga i te pono, i te tika.
{111:9} I tonoa mai e ia he whakaoranga mo tana iwi: kua kiia iho e ia tana kawenata mo ake tonu atu; he tapu tona ingoa, e wehingia ana.
{111:10} Ko te timatanga o te whakaaro nui he wehi ki a Ihowa: he ngarahu nui to te hunga katoa nana era mahi; mau te whakamoemiti ki a ia, ake ake.
{112:1} Whakamoemititia a Ihowa. Ka hari te tangata e wehi ana i a Ihowa, e aro nui ana ki ana whakahau.
{112:2} Ka nui ona uri ki runga ki te whenua; ka manaakitia te whakatupuranga o te hunga tika.
{112:3} Kei tona whare te rawa, te taonga: ka pumau tonu tona tika, ake ake.
{112:4} Ka maea ake te marama i roto i te pouri ki te hunga tika: he atawhai ia, he aroha, he tika.
{112:5} He pono ka whiwhi painga te tangata he atawhai, he ohaoha tana mahi: ka u ana kupu i te whakawakanga.
{112:6} E kore hoki ia e whakangaueuetia ake ake: ka maharatia tonutia te tangata tika ake ake.
{112:7} E kore ia e mataku i te rongo kino: e u ana tona ngakau, e whakawhirinaki ana ki a Ihowa.
{112:8} Ka u tona ngakau, e kore ia e wehi, kia kite ra ano ia i tana i hiahia ai ki ona hoariri.
{112:9} Kua tuwhaina e ia, kua hoatu ki te hunga rawakore: pumau tonu tona tika ake ake; ka ara tona haona i runga i te kororia.
{112:10} Ka kite te tangata kino, a ka pouri; ka pakiri ona niho, memeha iho: pirau iho te hiahia o te hunga kino.
{113:1} Whakamoemititia a Ihowa. Whakamoemititia, e nga pononga a Ihowa, whakamoemititia te ingoa o Ihowa.
{113:2} Kia whakapaingia te ingo o Ihowa aianei a ake ake.
{113:3} Kia whakamoemititia te ingoa o Ihowa i te putanga mai o te ra, a tae noa ki tona torengitanga.
{113:4} Kei runga rawa a Ihowa i nga iwi katoa: kei runga ake i nga rangi tona kororia.
{113:5} Ko wai te rite ana ki a Ihowa, ki to tatou Atua, kei runga nei tona nohoanga,
{113:6} E whakaiti nei i a ia ki te titiro iho ki nga mea kei te rangi, kei te whenua?
{113:7} E whakaara ake ana ia i te iti i roto i te puehu, e whakateitei ake ana i te rawakore i roto i te puranga paru;
{113:8} Kia whakanohoia ai e ia ki roto ki nga rangatira, ki nga rangatira o tana iwi.
{113:9} Nana hoki te pakoko i whai whare ai, hei whaereere e koa ana ki ana tamariki. Whakamoemititia a Ihowa.
{114:1} I te putanga mai o Iharaira i Ihipa, o te whare o Hakopa i te iwi reo ke,
{114:2} Ko Hura tona wahi tapu, ko Iharaira tona rangatiratanga.
{114:3} I kite te moana, a whati ana: i whakahokia ki muri a Horano.
{114:4} Pekepeke ana nga maunga ano he hipi toa, nga pukepuke ano he reme.
{114:5} I ahatia koe, e te moana, i whati ai koe e Horano, i whakahokia ai koe ki muri?
{114:6} E nga maunga, i pekepeke ai koutou ano he hipi toa; e nga pukepuke, ano he reme?
{114:7} E wiri, e te whenua, i te aroaro o te Ariki; i te aroaro o te Atua o Hakopa;
{114:8} I meinga ai te toka hei hopua wai; te kiripaka hei puna wai.
{115:1} Aua ki a matou, e Ihowa, aua ki a matou, engari me hoatu te kororia ki tou ingoa: whakaaroa tou aroha, tou pono.
{115:2} Kia mea koia nga tauiwi: Kei hea ianei to ratou Atua?
{115:3} Kei te rangi ia to matou Atua; kua meatia e ia nga mea katoa i pai ai ia.
{115:4} He hiriwa a ratou whakapakoko, he koura, he mahi na te ringa tangata.
{115:5} He mangai o ratou, a kahore e korero: he kanohi o ratou, a kahore e kite:
{115:6} He taringa o ratou, a kahore e rongo: he ihu o ratou, a kahore e hongi:
{115:7} He ringa o ratou, a kahore e whawha: he waewae o ratou, a kahore e haere: kahore hoki o ratou korokoro e korero.
{115:8} Ka rite ki a ratou o ratou kaihanga; ae ra, te hunga katoa ano e whakawhirinaki ana ki a ratou.
{115:9} E Iharaira, whakawhirinaki ki a Ihowa: ko ia to ratou awhina, to ratou whakangungu rakau.
{115:10} E te whare o Arona, whakawhirinaki ki a Ihowa: ko ia to ratou awhina, to ratou whakangungu rakau.
{115:11} E te hunga e wehi ana i a Ihowa, whakawhirinaki ki a Ihowa: ko ia to ratou awhina, to ratou whakangungu rakau.
{115:12} Kua mahara a Ihowa ki a tatou, mana tatou e manaaki: mana e manaaki te whare o Iharaira, mana e manaaki te whare o Arona.
{115:13} Ka manaakitia e ia te hunga e wehi ana ki a Ihowa, te iti, te rahi.
{115:14} Ka tapiritia ano e Ihowa ki a koutou, ki a koutou tahi ko a koutou tamariki.
{115:15} He manaakitanga koutou na Ihowa, na te kaihanga o te rangi, o te whenua.
{115:16} Ko nga rangi, he rangi no Ihowa; ko te whenua ia, he mea homai nana ki nga tama a te tangata.
{115:17} E kore nga tupapaku e whakamoemiti ki a Ihowa: me te hunga katoa ano e heke ana ki te wahangutanga.
{115:18} Ko matou ia ka whakapai ki a Ihowa aianei a ake ake. Whakamoemititia a Ihowa.
{116:1} E aroha ana ahau ki a Ihowa: mona i whakarongo ki toku reo, ki aku inoi.
{116:2} I tahuri mai tona taringa ki ahau: mo reira ka karanga ahau ki a ia i ahau e ora ana.
{116:3} I karapotia ahau e nga whakawiringa a te mate: mau pu ahau i nga mamae o te reinga, i kite ahau i te pawera, i te pouri.
{116:4} Na ko taku karangatanga ki te ingoa o Ihowa; Tena ra, e Ihowa, whakaorangia toku wairua.
{116:5} He atawhai a Ihowa, he tika: ae, he aroha to tatou Atua.
{116:6} E tiakina ana e Ihowa te hunga kuware: i whakaititia ahau, a nana ahau i whakaora.
{116:7} E hoki, e toku wairua, ki tou okiokinga; kua atawhaitia hoki koe e Ihowa.
{116:8} Nau hoki toku wairua i whakaora kei mate, oku kanohi kei whai roimata, oku waewae kei paheke.
{116:9} Tera ahau e haereere i te aroaro o Ihowa i te whenua o te ora.
{116:10} I whakapono ahau, koia ahau i korero ai: he nui toku whakawhiunga.
{116:11} I mea ahau i toku ohoreretanga, He teka kau nga tangata katoa.
{116:12} He aha taku e whakahoki ai ki a Ihowa mo ana atawhainga katoa i ahau?
{116:13} Ka mau ahau ki te kapu o te whakaoranga, ka karanga ki te ingoa o Ihowa.
{116:14} Ka whakamana e ahau aku kupu taurangi ki a Ihowa i te aroaro o tana iwi katoa.
{116:15} He mea utu nui ki ta Ihowa titiro te matenga o tana hunga tapu.
{116:16} E Ihowa, he pono ko ahau tau pononga; ko ahau tau pononga, ko te tama a tau pononga wahine; nau i wewete oku here.
{116:17} Ka tukua e ahau te patunga tapu, ara te whakawhetai: ka karanga ki te ingoa o Ihowa.
{116:18} Ka whakamana e ahau aku kupu taurangi ki a Ihowa, ae, ki te aroaro o tana iwi katoa.
{116:19} Ki nga marae o te whare o Ihowa, ki waenganui ou, e Hiruharama. Whakamoemititia a Ihowa.
{117:1} Whakamoemititia a Ihowa, e nga tauiwi katoa: whakamoemititia ia, e nga iwi katoa.
{117:2} He nui hoki tana mahi tohu ki a tatou: e mau ana hoki te pono o Ihowa ake ake. Whakamoemititia a Ihowa.
{118:1} Whakawhetai ki a Ihowa; he pai hoki ia, he pumau tonu hoki tana mahi tohu.
{118:2} Kia mea a Iharaira, He pumau tonu tana mahi tohu.
{118:3} Kia mea te whare o Arona, He pumau tonu tana mahi tohu.
{118:4} Kia mea te hunga e wehi ana i a Ihowa, He pumau tonu tana mahi tohu.
{118:5} I karanga ahau ki a Ihowa i roto i te pouri: i whakahoki kupu mai a Ihowa ki ahau, i whakatu hoki i ahau ki te wahi whanui.
{118:6} Kei ahau a Ihowa; e kore ahau e wehi: he aha ta te tangata e mea ai ki ahau?
{118:7} Kei ahau a Ihowa kei roto i oku kaiawhina: no reira tera ahau e kite i taku i hiahia ai ki te hunga e kino ana ki ahau.
{118:8} Ko te whakawhirinaki ki a Ihowa, pai atu i te whakaaro ki te tangata.
{118:9} Ko te whakawhirinaki ki a Ihowa, pai atu i te okioki ki nga rangatira.
{118:10} I karapotia ahau e nga iwi katoa: ka ngaro ratou i ahau i runga i te ingoa o Ihowa.
{118:11} I karapotia ahau e ratou: ae, i karapotia ahau e ratou: ka ngaro ratou i ahau i runga i te ingoa o Ihowa.
{118:12} Me te mea he pi ratou e mui ana ki ahau; kua pirau ratou ano he ahi tataramoa: i ngaro hoki ratou i ahau i runga i te ingoa o Ihowa.
{118:13} Kaha pu tau turaki i ahau, kia hinga ai ahau: na Ihowa ia ahau i awhina mai.
{118:14} Ko Ihowa toku kaha, taku himene, ko ia ano toku whakaoranga.
{118:15} He reo hari, he reo whakaoranga, kei nga tapenakara o te hunga tika: he maia nga mahi a te ringa matau o Ihowa.
{118:16} Kua whakanuia te matau o Ihowa: he maia nga mahi a te ringa matau o Ihowa.
{118:17} E kore ahau e mate, engari tera ahau e ora, hei whakapuaki i nga mahi a Ihowa.
{118:18} I pakia rawatia ahau e Ihowa: otiia kihai ahau i tukua e ia kia mate.
{118:19} Whakatuwheratia ki ahau nga kuwaha o te tika: ka tomo ahau ki roto, ka whakamoemiti ki a Ihowa.
{118:20} Ko te kuwaha tenei o Ihowa: ka tomo te hunga tika ki reira.
{118:21} Ka whakamoemiti ahau ki a koe, mou i whakahoki kupu mai ki ahau, kua meinga hoki ko koe hei whakaora moku.
{118:22} Ko te kohatu i kapea e nga kaihanga, kua meinga hei upoko mo te kokonga.
{118:23} Na Ihowa tenei: he mea miharo ki o tatou kanohi.
{118:24} Ko te ra tenei i hanga e Ihowa kia whakamanamana, kia koa tatou i reira.
{118:25} Whakaorangia ra aianei, e Ihowa: tena ra, e Ihowa, homai he ngahuru ki a matou.
{118:26} Kia whakapaingia te tangata e haere mai ana i runga i te ingoa o Ihowa: kua whakapaingia koutou e matou i roto i te whare o Ihowa.
{118:27} Ko Ihowa te Atua, a nana i homai te marama ki a tatou: herea te patunga tapu ki nga aho, ki nga haona ra ano o te aata.
{118:28} Ko koe toku Atua, maku koe e whakamoemiti: toku Atua, maku koe e whakanui.
{118:29} Whakawhetai ki a Ihowa; he pai hoki ia: he pumau tonu tana mahi tohu.
{119:1} AREPE Ka hari te hunga he tapatahi nei i te ara, e haere nei i te ture a Ihowa.
{119:2} Ka hari te hunga e mau ana ki ana whakaaturanga; e whakapaua ana o ratou ngakau ki te rapu i a ia.
{119:3} Ae, e kore ratou e mahi i te kino; e haere ana ratou i ana ara.
{119:4} Kua oti matou te whakahau ki au akoranga, kia ata puritia e matou.
{119:5} Aue, me i whakatikaia toku ara ki te pupuri i au akoranga!
{119:6} Ko reira ahau ka kore ai e whakama: i ahau ka whai whakaaro nei ki au whakahau katoa.
{119:7} Ka whakamoemiti ahau ki a koe i runga i te ngakau tika, ina ako ahau i au whakaritenga tika.
{119:8} Ka puritia e ahau au tikanga: kaua ahau e whakarerea rawatia. PETA
{119:9} He aha te mea e ma ai i te taitamariki tona ara? kia rite ki tau kupu tana whakamaharatanga iho.
{119:10} Kua whakapaua e ahau toku ngakau ki te rapu i a koe: kaua ahau e tukua kia kotiti ke i au whakahau.
{119:11} Kua whakatakotoria e ahau tau kupu ki roto ki toku ngakau, kei hara ahau ki a koe.
{119:12} E Ihowa, ka whakapaingia koe: whakaakona ahau ki au tikanga.
{119:13} Kua whakapuakina e oku ngutu nga whakaritenga katoa a tou mangai.
{119:14} Ko toku koa i te ara o au whakaaturanga, me te mea mo nga taonga katoa.
{119:15} Ka whakaaroaro ahau ki au ako, a ka whai mahara ki au huarahi.
{119:16} He oranga ngakau ki ahau au tikanga: e kore ahau e wareware ki tau kupu. KIMERE
{119:17} Kia atawhai ki tau pononga, kia ora ai ahau; kia puritia ai hoki tau kupu.
{119:18} Whakatirohia oku kanohi kia kite ai ahau i nga mea whakamiharo i roto i tau ture.
{119:19} He manene ahau i runga i te whenua: kaua au whakahau e huna ki ahau.
{119:20} Ka ngawha toku wairua i te matenui atu ki au whakaritenga i nga wa katoa.
{119:21} Kua riria e koe te hunga whakakake kua oti nei te kanga, e kotiti ke nei i au whakahau.
{119:22} Parea atu i ahau te tawai me te whakahawea: kua mau hoki ahau ki au whakaaturanga.
{119:23} I noho ano hoki nga rangatira ki te korero kino moku: otira e whakaaro ana tau pononga ki au tikanga.
{119:24} Ko au whakaaturanga ano toku oranga ngakau, oku hoa whakatakoto whakaaro. TARETE
{119:25} Piri tonu toku wairua ki te puehu; whakahauoratia ahau kia rite ki atu kupu.
{119:26} I whakaaturia e ahau oku ara, a whakahoki kupu ana koe ki ahau: whakaakona ahau ki au tikanga.
{119:27} Meinga ahau kia matau ki te ara o au ako: kia whakaaroaro ai ahau ki au mahi whakamiharo.
{119:28} E maturuturu iho ana toku wairua i te pouri: kia rite ki tau kapu tau whakau ake i ahau.
{119:29} Whakamataratia atu i ahau te ara o te teka: kia atawhai mai hoki, a homai tau ture.
{119:30} Kua whiriwhiria e ahau te ara o te pono: ka waiho e ahau au whakaritenga ki toku aroaro.
{119:31} Piri tonu ahau ki au whakaaturanga: e Ihowa, kei whakama ahau.
{119:32} Ka oma ahau i te ara o au whakahau, ina whakanuia e koe toku ngakau. HE
{119:33} E Ihowa, whakaakona ahau ki te ara o au tikanga: a ka mau i ahau taea noatia te mutunga.
{119:34} Homai he matauranga ki ahau, a ka mau i ahau tau ture; ka whakapaua toku ngakau ki te pupuri.
{119:35} Meinga ahau kia haere i te ara o au whakahau; ko taku hoki tena e whakaahuareka nei.
{119:36} Whakaangahia toku ngakau ki au whakaaturanga; kaua hoki ki te apo.
{119:37} Whakatahuritia ketia oku kanohi kei kite i te horihori: whakahauorangia ahau i tau ara.
{119:38} Whakapumautia tau kupu ki tau pononga, e wehi nei ki a koe.
{119:39} Parea atu toku tawainga, e wehi nei ahau: he pai hoki au whakaritenga.
{119:40} Nana, kua matenui ahau ki au ako: whakahauorangia ahau i runga i tou tika. WHAU
{119:41} Kia puta ano au mahi tohu ki ahau, e Ihowa: ara tau whakaoranga, kia rite ki tau kupu.
{119:42} Penei ka whai kupu maku ki toku kaitawai; noku ka whakawhirinaki ki tau kupu.
{119:43} Kaua e tangohia rawatia i toku mangai te kupu o te pono: e tumanako nei hoki ahau ki au whakaritenga.
{119:44} Penei ka puritia e ahau tau ture ake ake.
{119:45} A ka haereere noa ahau; kua rapua hoki e ahau au akoranga.
{119:46} Ka korerotia ano e ahau au whakaaturanga ki te aroaro o nga kingi, e kore ano e whakama.
{119:47} A ka waiho e ahau hei oranga ngakau moku au whakahau e aroha nei ahau.
{119:48} Ka toro atu hoki oku ringa ki au whakahau e aroha nei ahau, ka whakaaroaro ano ki au tikanga. TAINE
{119:49} Maharatia te kupu ki tau pononga, no te mea kua meinga ahau e koe kia tumanako atu.
{119:50} Ko toku oranga ngakau tenei i ahau e tangi nei: na tau kupu nei hoki ahau i whakahauora.
{119:51} Nui rawa te whakahi ki ahau o te hunga whakakake: heoi kihai ahau i peka ke i tau ture.
{119:52} I mahara ahau ki au whakaritenga, e Ihowa, o tua iho; a marie ana toku ngakau.
{119:53} Mau pu ahau i te pawera, mo te hunga kino kua whakarere nei i tau ture.
{119:54} Ko au tikanga aku e himene ai i te whare i noho manene ai ahau.
{119:55} I mahara ahau ki tou ingoa i te po, e Ihowa: a puritia ana e ahau tau ture.
{119:56} I ahau tenei, he mau noku ki au ako. KETE
{119:57} Ko Ihowa toku wahi: kua mea nei ahau, ka pupuri ahau i au kupu.
{119:58} I whakapaua toku ngakau ki te inoi ki a koe kia pai mai: kia rite ki tau kupu tau mahi tohu ki ahau.
{119:59} I whakaaro ahau ki oku ara: a anga ana oku waewae ki au whakaaturanga.
{119:60} I hohoro ahau, a kihai i whakaroa ki te pupuri i au whakahau.
{119:61} Karapotia putia ana ahau e nga here a te hunga kino: kihai ia ahau i wareware ki tau ture.
{119:62} I waenganui po ka ara ahau ki te whakawhetai ki a koe mo au whakaritenga tika.
{119:63} He hoa ahau no te hunga katoa e wehi ana i a koe; no te hunga ano e pupuri ana i au ako.
{119:64} Ki tonu, e Ihowa, te whenua i tau mahi tohu: whakaakona ahau ki au tikanga. TETE
{119:65} Pai rawa tau hanga ki tau pononga, e Ihowa; rite tonu ki tau kupu.
{119:66} Whakaakona ahau ki te ngarahu pai, ki te matauranga: kua whakapono hoki ahau ki au whakahau.
{119:67} I ahau kiano i whakawhiua, i he ahau: tena ko tenei ka puritia e ahau tau kupu.
{119:68} He pai koe, he pai hoki au mahi: whakaakona ahau ki au tikanga.
{119:69} Kua titoa e te hunga whakakake he teka moku: ka whakapaua toku ngakau ki te pupuri i au ako.
{119:70} He ngako rawa to ratou ngakau, koia ano kei te taupa: ko ahau ia, he oranga ngakau ki ahau tau ture.
{119:71} Marie ano ahau kia pehia e te pouri; i ako ai ahau i au tikanga.
{119:72} Ko te ture a tou mangai pai ke atu ki ahau i nga mano o te koura, o te hiriwa. IOTA
{119:73} Na ou ringa ahau i hanga, i whakawhaiahua: homai he matauranga ki ahau, kia ako ai ahau ki au whakahau.
{119:74} Ka hari te hunga e wehi ana i a koe ina kite i ahau: noku i tumanako ki tau kupu.
{119:75} E matau ana ahau, e Ihowa, he tika au whakaritenga; a he pono nou i pehia ai toku ngakau e koe.
{119:76} Tena ra, waiho tau mahi tohu hei whakamarie moku; kia rite ki tau kupu ki tau pononga.
{119:77} Kia puta ki ahau au mahi aroha, kia ora ai ahau; ko tau ture hoki toku oranga ngakau.
{119:78} Kia whakama te hunga whakakake; no te mea kahore he take i he ai ta ratou hanga ki ahau; ko ahau ia ka whakaaroaro ki au akoranga.
{119:79} Ko te hunga e wehi ana ki a koe me anga ki ahau, a ka mohio ratou ki au whakaaturanga.
{119:80} Kia tapatahi toku ngakau ki au tikanga; kei whakama ahau. KAPA
{119:81} E matenui ana toku wairua ki tau whakaoranga: otiia ka tumanako ahau ki tau kupu.
{119:82} Matawaia ana oku kanohi, he meatanga ki tau kupu, i ahau e mea ana, Ahea koe whakamarie ai i ahau?
{119:83} Kua rite nei hoki ahau ki te koki i roto i te paoa: he ahakoa e kore ahau e wareware ki au tikanga.
{119:84} E hia nga ra o tau pononga? a hea koe whakarite whakawa ai mo te hunga e tukino nei i ahau?
{119:85} Kua keri poka te hunga whakakake moku; he mea kahore e rite ki tau ture.
{119:86} Pono tonu au whakahau katoa: e tukino takekore ana ratou i ahau; awhinatia mai ahau.
{119:87} Wahi iti kua moti ahau i a ratou i runga i te whenua: otira kihai i mahue i ahau au akoranga.
{119:88} Kia rite ki tou aroha tau whakahauora i ahau: a ka puritia e ahau nga whakaaturanga a tou mangai. RAMERE
{119:89} Pumau tonu tau kupu, e Ihowa, ake ake i runga i te rangi.
{119:90} Kei nga whakatupuranga katoa tou pono: whakaungia ana e koe te whenua, a e tu nei ano.
{119:91} E tu nei ano inaianei, pera tonu me tau i whakarite ai, he pononga hoki nga mea katoa nau.
{119:92} Me kaua tau ture hei oranga mo toku ngakau, kua ngaro ahau i reira i toku auetanga.
{119:93} E kore rawa ahau e wareware ki au ako, he mea whakahauora hoki nau ena i ahau.
{119:94} Nau ahau, mau ahau e whakaora: kua rapua hoki e ahau au ako.
{119:95} Kua tatari te hunga kino ki ahau kia whakamatea: ka whakaaro ia ahau ki au whakaaturanga.
{119:96} Kua kitea e ahau te mutunga o nga mea tino tika katoa: he whanui rawa ia tau whakahau. MEME
{119:97} Ano toku aroha ki tau ture! Ko taku tena e whakaaroaro ai i te roa o te ra.
{119:98} Nau i hira ake ai oku whakaaro i o oku hoariri, na au whakahau, e piri tonu nei ki ahau.
{119:99} Nui atu oku mahara i o oku kaiwhakaako katoa: noku i whakaaroaro tonu ki au whakaaturanga.
{119:100} Tera atu toku mohio i to nga kaumatua, no te mea i pupuri ahau i au ako.
{119:101} Kua kaiponuhia mai e ahau oku waewae i nga ara kino katoa, kia pupuri ai ahau i tau kupu.
{119:102} Kihai ahau i titaha i au whakaritenga; nau hoki ahau i ako.
{119:103} Ano te reka o au kupu ki toku ngao; ae ra, reka atu i te honi ki toku mangai.
{119:104} Na au ako ahau i whai mohio ai: na reira ahau i kino ai ki nga ara teka katoa. NUNU
{119:105} He rama tau kupu ki oku waewae, he marama ki toku ara.
{119:106} Kua oati ahau, a ka whakamana ano e ahau: kia puritia e ahau au whakaritenga tika.
{119:107} He nui te mamae o toku ngakau: whakahauorangia ahau, e Ihowa, kia rite ki tau kupu.
{119:108} Manakohia, e Ihowa, nga ohaohatanga a toku mangai, whakaakona hoki ahau ki au whakaritenga.
{119:109} Kei toku ringa tonu toku wairua, heoi kahore ahau e wareware ki tau ture.
{119:110} Kua whakatakotoria e te hunga kino he mahanga moku: heoi kahore ahau i peka ke i au ako.
{119:111} Ka waiho e ahau au whakaaturanga hei kainga tupu moku ake ake: ko toku koanga ngakau hoki ena.
{119:112} Kua whakaanga e ahau toku ngakau ki te mahi tonu i au tikanga: a te mutunga ra ano. HAMEKE
{119:113} E kino ana ahau ki te hunga whakaaro ruarua; ko tau ture ia taku e aroha ai.
{119:114} Ko toku piringa koe, ko toku whakangungu rakau: e tumanako ana ahau ki tau kupu.
{119:115} Mawehe atu i ahau, e te hunga kino; ka whakaritea hoki e ahau nga whakahau a toku Atua.
{119:116} Kia rite ki tau kupu tau tautoko ake i ahau, kia ora ai ahau: kaua hoki ahau e tukua kia whakama ki taku e tumanako atu nei.
{119:117} Tautokona ake ahau, kia ora ai ahau, a ka whai whakaaro tonu ahau ki au tikanga.
{119:118} Kua whakahaweatia e koe te hunga katoa e kotiti ke ana i au tikanga; he horihori hoki to ratou tinihanga.
{119:119} Ka whakakahoretia e koe te hunga kino katoa o te whenua, ano he para mata: koia ahau i aroha ai ki au whakaaturanga.
{119:120} Wiri ana oku kikokiko i te wehi ki a koe; e mataku ana hoki ahau ki au whakaritenga. AINE
{119:121} He whakawa tika, he tika taku mahi: kaua ahau e tukua ki oku kaitukino.
{119:122} Ko koe hei tuara mo tau pononga mo te pai: kei tukinotia ahau e te hunga whakakake.
{119:123} Matawaia ana oku kanohi i te meatanga ki tau whakaora, ki te kupu hoki o tau tika.
{119:124} Kia rite ki tou aroha tau mahi ki tau pononga: whakaakona hoki ahau ki au tikanga.
{119:125} He pononga ahau nau; homai he mahara ki ahau, kia matau ai ki au whakaaturanga.
{119:126} Kua rite te wa hei mahinga ma Ihowa; kua whakakahoretia hoki e ratou tau ture.
{119:127} Na reira i arohaina rawatia ai e ahau au whakahau i te koura, ae, i te tino koura.
{119:128} Na reira tika tonu ki ahau au ako katoa mo nga mea katoa: kino iho ano ahau ki nga ara teka katoa. PE
{119:129} He mea whakamiharo au whakaaturanga: i mau ai toku wairua ki reira.
{119:130} Ko te whakapuakanga o au kupu he homai marama; na reira i homai he mahara ki nga kuware.
{119:131} I hamama toku mangai, i kihakiha: he matenui noku ki au whakahau.
{119:132} Tahuri mai ki ahau, tohungia hoki ahau: kia rite ki tau hanga ki te hunga e aroha ana ki tou ingoa.
{119:133} Whakatikaia oku hikoinga ki runga i tau kupu: kaua hoki tetahi he e tukua hei rangatira moku.
{119:134} Whakaorangia ahau i te tukino a te tangata: a ka puritia e ahau au ako.
{119:135} Kia marama mai tou mata ki tau pononga: whakaakona hoki ahau ki au tikanga.
{119:136} Heke noa nga awa wai o oku kanohi; mo ratou kahore i pupuri i tau ture. TARI
{119:137} He tika koe, e Ihowa, he tika ano au whakaritenga.
{119:138} He tika, he pono rawa au whakaaturanga i whakahaua mai e koe.
{119:139} Ka ngaro ahau i toku ngakau whakapuke, mo au kupu ka wareware nei i oku hoariri.
{119:140} Hore rawa he para o tau kupu: koia i arohaina ai e tau pononga.
{119:141} He iti ahau, e whakahaweatia ana: heoi kahore ahau e wareware ki au ako.
{119:142} He tika pumau tonu tou tika; he pono hoki tau ture.
{119:143} Kua pa mai ki ahau te pouri me te mamae: ko au whakahau ia toku oranga ngakau.
{119:144} Pumau tonu te tika o au whakaaturanga: homai he mahara ki ahau, a ka ora ahau. KOPO
{119:145} I whakapaua toku ngakau ki te karanga; whakahokia mai he kupu ki ahau, e Ihowa; ka mau i ahau au tikanga.
{119:146} I karanga ahau ki a koe: whakaorangia ahau, a ka puritia e ahau au whakaaturanga.
{119:147} Kiano te ata i puao noa, kua karanga ahau: i tumanako ahau ki au kupu.
{119:148} I hohoro oku kanohi i nga mataaratanga ki te whakaaroaro ki tau kupu.
{119:149} Whakarongo ki toku reo, kia rite ki tou aroha: kia rite, e Ihowa, ki tau i whakarite ai tau whakahauora i ahau.
{119:150} E whakatata mai ana te hunga e whai ana i te whanoke: kei tawhiti atu ratou i tau ture.
{119:151} E tata ana mai koe, e Ihowa: he pono katoa au whakahau.
{119:152} Nonamata ahau i matau ai ki au whakaaturanga, he mea whakapumau nau no tua whakarere. REHE
{119:153} Whakaaro mai ki toku mate, a whakaorangia ahau: kahore hoki ahau e wareware ki tau ture.
{119:154} Tohea taku tohe, whakaorangia hoki ahau: kia rite ki tau kupu tau whakahauoranga i ahau.
{119:155} Kei tawhiti atu i te hunga kino te whakaoranga: kahore hoki ratou e rapu ki au tikanga.
{119:156} E Ihowa, he nui au mahi tohu: kia rite ki au whakaritenga tau whakahauora i ahau.
{119:157} He tokomaha oku kaitukino, oku hoariri: heoi kahore ahau i peka ke i au whakaaturanga.
{119:158} I kite ahau i nga kaimahi i te kino, a pouri iho: no ratou kahore e pupuri i tau kupu.
{119:159} Tirohia mai toku aroha ki au ako: kia rite ki tou aroha, e Ihowa, tau whakahauora i ahau.
{119:160} Ko te huinga katoatanga o tau kupu he pono; pumau katoa anao au whakaritenga tika ake ake. HINE
{119:161} Hore he rawa i tukinotia ai ahau e nga rangatira: otiia e wehi ana toku ngakau i tau kupu.
{119:162} E hari ana ahau ki tau kupu: ano he tangata kua whiwhi ki te taonga nui.
{119:163} E kino ana ahau, e whakarihariha ana ki te korero teka: ko tau ture ia taku i aroha ai.
{119:164} Takiwhitu aku whakamoemiti ki a koe i te ra tahi mo au whakaritenga tika.
{119:165} He rangimarie nui to te hunga e aroha ana ki tau ture: e kore hoki o ratou waewae e tutuki.
{119:166} A kua tumanako ahau ki tau whakaora, e Ihowa, kua mahi ahau i au whakahau.
{119:167} Kua puritia e toku wairua au whakaaturanga, ae, e arohaina nuitia ana e ahau.
{119:168} Kua puritia e ahau au ako me au whakaaturanga: kei tou aroaro hoki oku ara katoa. TAU
{119:169} Tukua atu taku tangi kia tata atu ki tou aroaro, e Ihowa: homai he mahara ki ahau, kia rite ki tau kupu.
{119:170} Kia tae atu taku inoi ki tou aroaro: kia rite ki tau kupu whakaora i ahau.
{119:171} Kia whakapuaki oku ngutu i te whakamoemiti: e whakaako ana hoki koe i ahau ki au tikanga.
{119:172} Ma toku arero e korero tau kupu: he tika hoki au whakahau katoa.
{119:173} Kia rite tou ringa ki te awhina i ahau; kua whiriwhiria hoki e ahau ko au ako.
{119:174} Kua matenui ahau ki tau whakaora, e Ihowa: ko tau ture hoki toku oranga ngakau.
{119:175} Kia ora toku wairua, a ka whakamoemiti ia ki a koe: kia awhinatia hoki ahau e au whakaritenga.
{119:176} Kua kotiti ke ahau me he hipi ngaro: rapua tau pononga, kahore hoki ahau e wareware ki au whakahau.
{120:1} He waiata; he pikitanga. I tangi, ahau ki a Ihowa i toku matenga; a i whakahoki kupu mai ia ki ahau.
{120:2} E Ihowa, whakaorangia toku wairua i te ngutu teka, i te arero hianga.
{120:3} Ko te aha e hoatu ki a koe? ko te aha hoki e tapiritia atu mau, e te arero hianga?
{120:4} Ko nga pere koi a te hunga nunui, me nga waro hunipa.
{120:5} Aue, toku mate, to te manene i Meheke, toku hoki e noho nei i nga teneti o Kerara!
{120:6} Kua roa te nohoanga tahitanga o toku wairua ki te tangata e kino ana ki te ata noho.
{120:7} Mo te ata noho ahau, engari ka korero ahau, ka anga ratou ka whawhai.
{121:1} He waiata; he pikitanga. Ka anga atu oku kanohi ki nga maunga; no reira nei te awhina moku.
{121:2} No Ihowa te awhina moku, no te kaihanga o te rangi, o te whenua.
{121:3} E kore ia e tuku i tou waewae kia nekehia; e kore tou kaitiaki e moe.
{121:4} Ina, e kore te kaitiaki o Iharaira e parangia, e moe.
{121:5} Ko Ihowa tou kaitiaki, ko Ihowa tou whakamarumaru i tou matau.
{121:6} E kore koe e pakia e te ra i te awatea, e te marama ranei i te po.
{121:7} Ma Ihowa koe e tiaki i roto i nga kino katoa; mana e tiaki tou wairua.
{121:8} Ma Ihowa e tiaki tou haerenga atu, me tou haerenga mai aianei a ake tonu atu.
{122:1} He waiata; he pikitanga. Na Rawiri. I koa ahau i ta ratou meatanga mai ki ahau; Tatou ka haere ki te whare o Ihowa.
{122:2} E tu ana o matou waewae ki ou tatau, e Hiruharama:
{122:3} Ko te hanganga o Hiruharama, rite tonu ki to te pa kua tuhonohonoa ki a ia ano..
{122:4} Haereere ana ki reira nga iwi, nga iwi o Ihowa, ki to Iharaira whakaaturanga, ki te whakawhetai ki te ingoa o Ihowa.
{122:5} Kua whakaturia hoki ki reira nga torona whakawa, nga torona o te whare o Rawiri.
{122:6} Inoia he ata noho mo Hiruharama: ka whiwhi ki te pai te hunga e aroha ana ki a koe.
{122:7} Kia mau te rongo ki ou taiepa, me te pai ki ou whare kingi.
{122:8} He mea mo oku teina, mo oku hoa, taku e mea nei, Kia mau te rongo ki roto ki a koe.
{122:9} He whakaaro ki te whare o Ihowa, o to tatou Atua, ka rapu ahau i te pai mou.
{123:1} He waiata; he pikitanga. Ka anga atu oku kanohi ki a koe, e koe e noho mai nei i nga rangi.
{123:2} Ina, pera tonu nga kanohi o nga pononga e titiro nei ki te ringa o to ratou rangatira, nga kanohi hoki o te kotiro ki te ringa o tona rangatira wahine; me o matou kanohi e titiro nei ki a Ihowa, ki to matou Atua, kia tohu ra ano ia i a matou.
{123:3} Tohungia matou, e Ihowa, tohungia matou: kua tino kapi hoki matou i te whakahawea.
{123:4} Kapi tonu to matou wairua i te whakahi a te hunga e noho noa ana, i te whakahawea a te hunga whakakake.
{124:1} He waiata; he pikitanga. Na Rawiri. Me kaua a Ihowa i a tatou, he ki tenei ma Iharaira:
{124:2} Me kaua a Ihowa i a tatou, i te whakatikanga mai o te tangata ki a tatou;
{124:3} Penei kua horomia oratia tatou e ratou, i te muranga o to ratou riri ki a tatou.
{124:4} Kua ngaro tatou i nga wai, kua taupokina o tatou wairua e te ia.
{124:5} Penei kua taupokina o tatou wairua e nga wai whakakake.
{124:6} Kia whakapaingia a Ihowa, kihai nei i tuku i a tatou hei ngaunga ma o ratou niho.
{124:7} Kua mawhiti o tatou wairua, me he manu i roto i te mahanga a nga kaihopu; kua motu te mahanga, a mawhiti ana tatou.
{124:8} Kei te ingoa o Ihowa he awhina mo tatou, kei te kaihanga i te rangi, i te whenua.
{125:1} He waiata; he pikitanga. Ko te hunga e whakawhirinaki ana ki a Ihowa ka rite ki Maunga Hiona, e kore nei e taea te whakangaueue, pumau tonu ake ake.
{125:2} Me nga maunga e taiawhio nei i Hiruharama, te karapoti a Ihowa i tona iwi, aianei a ake tonu atu.
{125:3} E kore hoki te tokotoko a te whakaarokore e waiho tonu i runga i te wahi o te hunga tika: kei totoro te ringa o te hunga tika ki te kino.
{125:4} Kia pai tau mahi, e Ihowa, ki te hunga pai, ki te hunga he tika nei o ratou ngakau.
{125:5} Ko te hunga ia e peka ke ana ki o ratou ara kopikopiko, ma Ihowa ratou e arahi tahi atu me nga kaimahi i te kino. Kia mau te rongo ki a Iharaira.
{126:1} He waiata; he pikitanga. I ta Ihowa whakahokinga mai i nga pononga o Hiona i rite matou ki te hunga e moehewa ana.
{126:2} Katahi to matou mangai ka ki i te kata, to matou arero hoki i te waiata: katahi ka korerotia i roto i nga tauiwi, He nui nga mahi a Ihowa ki a ratou.
{126:3} He mea nunui a Ihowa i mea ai mo tatou, a e koa ana tatou.
{126:4} E Ihowa, whakahokia matou i te whakarau: kia pera me nga awa o te tonga.
{126:5} Ko te hunga e rui ana i runga i te roimata, ka kokoti i runga i te hari.
{126:6} Ahakoa haere tangi atu ia me te kawe i ana purapura hei whakatokanga; tera ia e haere hari mai ano me te mau mai i ana paihere.
{127:1} He waiata; he pikitanga. Na Horomona. Ki te kore e hanga e Ihowa te whare, he maumau mahi ta nga kaihanga; ki te kore e tiakina e Ihowa te pa, maumau mataara noa te kaitiaki.
{127:2} He maumau to koutou ara wawe, to koutou noho roa i te po, ta koutou kai i te taro o te mauiui: ko tana moe tena ka homai nei ki tana e aroha ai.
{127:3} Na he taonga pumau na Ihowa nga tamariki, ko nga hua ano o te kopu tana utu.
{127:4} E rite ana ki nga pere i te ringaringa o te tangata kaha te whanau o te taitamarikitanga.
{127:5} Ka hari te tangata kua ki nei tana papa pere i a ratou: e kore ratou e whakama, ina korero ki o ratou hoariri i te kuwaha.
{128:1} He waiata; he pikitanga. Ka hari nga tangata katoa e wehi ana i a Ihowa: e haere ana i ana ara.
{128:2} E kai hoki koe i te mahinga a ou ringa: e hari koe, a ka tau te pai ki a koe.
{128:3} E rite tau wahine ki te waina hua, i roto rawa i tou whare: au tamariki ki nga mahuri oriwa, i nga taha o tau tepu.
{128:4} Na he pera te manaaki mo te tangata e wehi ana i a Ihowa.
{128:5} Ka Manaakitia koe e Ihowa i Hiona; a e kite koe i te pai o Hiruharama i nga ra katoa e ora ai koe.
{128:6} Ae, e kite koe i nga tamariki a au tamariki. Kia mau te rongo ki a Iharaira.
{129:1} He waiata; he pikitanga. He ki tenei ma Iharaira, Ka maha a ratou tukinotanga i ahau o toku tamarikitanga ake;
{129:2} Ka maha a ratou tukinotanga i ahau o toku tamarikitanga ake; heoi kihai ahau i taea e ratou.
{129:3} I parautia toku tuara e nga kaiparau; he roa a ratou parautanga.
{129:4} He tika ta Ihowa: motu pu i a ia nga aho a te hunga kino.
{129:5} Kia whakama, kia whakahokia ki muri, te hunga katoa e kino nei ki Hiona.
{129:6} Kia rite ratou ki te tarutaru i nga tuanui, e memenge nei i te mea kiano i tupu ake.
{129:7} E kore nei e ki te ringa o te kaikoti, te uma hoki o te kaipaihere.
{129:8} E kore ano te hunga e haere ana i te taha e mea, Kia tau ki a koutou te manaaki a Ihowa: ko ta matou manaaki tenei ki a koutou i runga i te ingoa o Ihowa.
{130:1} He waiata; he pikitanga. I karanga ahau ki a koe, e Ihowa, i roto i nga hohonu.
{130:2} E te Ariki, whakarongo mai ki toku reo: kia anga mai ou taringa ki toku reo inoi.
{130:3} Me i maharatia e koe nga kino, e Ihowa, ko wai, e te Ariki, e tu?
{130:4} Otira he muru hara tau, e wehingia ai koe.
{130:5} E tatari ana ahau ki a Ihowa; e tatari ana toku wairua: e tumanako ana hoki ahau ki tana kupu.
{130:6} Ko te taringa o toku wairua i te Ariki nui atu i to te hunga e whanga ana ki te ata; ae, i to te hunga e whanga ana ki te ata.
{130:7} E Iharaira, kia tumanako ki a Ihowa, kei a Ihowa hoki te mahi tohu, a kei a ia te hokonga nui.
{130:8} A mana a Iharaira e hoko i roto i ona he katoa.
{131:1} He waiata; he pikitanga. Na Rawiri. E Ihowa, ehara toku i te ngakau whakapehapeha: ehara ano oku i te kanohi whakakake: kahore hoki ahau e rahurahu ki nga mea nunui, e kore nei e taea e ahau.
{131:2} He pono kua meinga e ahau toku wairua kia tau, a kia mahaki, pera i to te tamaiti kua wehea i te u o tona whaea: he rite toku wairua ki te tamaiti katahi nei ka wehe i te u.
{131:3} E Iharaira, kia tumanako ki a Ihowa: aianei a ake tonu atu.
{132:1} He waiata; he pikitanga. E Ihowa, maharatia a Rawiri, me ona mamaetanga ngakau katoa;
{132:2} Tana oati ki a Ihowa, tana kupu taurangi ki te Mea Nui o Hakopa;
{132:3} E kore rawa ahau e tae ki toku whare e noho ai ahau, e eke ranei ki runga ki toku moenga;
{132:4} E kore ahau e tuku i oku kanohi kia moe, i oku kamo kia nenewha;
{132:5} Kia kitea ra ano e ahau he wahi mo Ihowa, he nohoanga mo te Mea Nui o Hakopa.
{132:6} Na i rangona e matou ki Eparata, i kitea ki nga mara o te ngahere.
{132:7} Ka haere matou ki roto ki ona tapenakara; ka koropiko ki tona turanga waewae.
{132:8} E ara, e Ihowa, ki tou okiokinga, a koe, me te aaka o tou kaha.
{132:9} Kia whakakakahuria au tohunga ki te tika; kia hamama tau hunga tapu i te hari.
{132:10} Whakaaro ki a Rawiri, ki tau pononga: kaua e whakapeaua atu te mata o tau i whakawahi ai.
{132:11} Kua oati pono a Ihowa ki a Rawiri, e kore ia e tahuri ke i tena; Ka whakanohoia e ahau tetahi hua o tou kopu ki tou torona.
{132:12} Ki te puritia e au tama taku kawenata, me taku whakaaturanga e ako ai ahau ki a ratou, ka noho ano a ratou tama ki tou torona ake ake.
{132:13} Kua whiriwhiria hoki e Ihowa a Hiona; kua hiahiatia e ia hei nohoanga mona.
{132:14} Ko toku okiokinga tenei ake ake; ko konei ahau noho ai, kua hiahiatia hoki e ahau.
{132:15} Ka manaakitia rawatia e ahau tana kai; ka whakamakonatia e ahau ona rawakore ki te taro.
{132:16} Ka whakakakahuria hoki e ahau ona tohunga ki te whakaoranga; a ka hamama tona hunga tapu i te hari.
{132:17} Ka meinga e ahau kia pihi ki reira te haona o Rawiri: kua whakapaia e ahau he rama mo taku i whakawahi ai.
{132:18} Ka whakakakahuria e ahau ona hoariri ki te whakama; a ka matomato tona karauna i runga i a ia.
{133:1} He waiata; he pikitanga. Na Rawiri. Na, ano te pai, ano te ahuareka o te nohoanga o nga teina, o nga tuakana i runga i te whakaaro kotahi!
{133:2} Tona rite kei te hinu utu nui i runga i te upoko, i heke iho nei ki te pahau, ae ki te pahau o Arona; i heke iho nei ki te remu o ona kakahu:
{133:3} Kei te tomairangi ano o Heremona, kei tera i heke iho ki nga maunga o Hiona: i whakahaua iho hoki e Ihowa te manaaki mo reira, te ora mo ake tonu atu.
{134:1} He waiata; he pikitanga. Na, whakapaingia a Ihowa, e nga pononga katoa a Ihowa, e tu nei i te whare o Ihowa i te po.
{134:2} Totoro ake o koutou ringa ki te wahi tapu, whakapaingia hoki a Ihowa.
{134:3} Ma Ihowa koe e manaaki i roto i Hiona, mana, ma te kaihanga o te rangi, o te whenua.
{135:1} Whakamoemititia a Ihowa. Whakamoemititia te ingoa o Ihowa; whakamoemititia ia, e nga pononga a Ihowa.
{135:2} E koutou e tu nei i roto i te whare o Ihowa, i nga marae o te whare o to tatou Atua.
{135:3} Whakamoemititia a Ihowa; he pai hoki a Ihowa; himene atu ki tona ingoa; he mea ahuareka hoki tena.
{135:4} Kua whiriwhiria hoki e Ihowa a Hakopa mana, a Iharaira hei tino taonga mona.
{135:5} E matau ana hoki ahau he nui a Ihowa: kei runga atu hoki to tatou Ariki i nga atua katoa.
{135:6} Ko nga mea katoa i pai ai a Ihowa, kua oti i a ia, i te rangi, i te whenua, i nga moana, i nga wahi hohonu katoa.
{135:7} Nana i pupu ake ai nga kohu i nga pito o te whenua: i hanga e ia nga uira mo te ua; e whakaputaina mai ana e ia te hau i roto i ona whare taonga.
{135:8} Nana nei i patu nga matamua o Ihipa, a te tangata, a te kararehe;
{135:9} I tonoa e ia he tohu, he merekara ki waenganui ou, e Ihipa: ki runga ki a Parao ratou ko ana pononga katoa.
{135:10} Nana i patu nga iwi maha, i whakamate nga kingi rarahi;
{135:11} A Hihona kingi o nga Amori, a Oka kingi o Pahana, me nga rangatiratanga katoa o Kanaana;
{135:12} A homai ana e ia to ratou whenua hei kainga pumau, hei kainga pumau mo Iharaira, mo tana iwi.
{135:13} E Ihowa, pumau tonu tou ingoa, me tou maharatanga, e Ihowa, ki nga whakatupuranga katoa.
{135:14} Ka whakawa hoki a Ihowa mo tana iwi; a ka puta ke tona whakaaro ki ana pononga.
{135:15} He hiriwa, he koura nga whakapakoko a nga tauiwi, he mahi na te ringa tangata.
{135:16} He mangai o ratou, a kahore e korero: he kanohi o ratou, a kahore e kite:
{135:17} He taringa o ratou, a kahore e rongo: kahore ano he manawa i o ratou mangai.
{135:18} Ka rite ki a ratou te hunga nana ratou i hanga; ae, me nga tangata katoa e whakawhirinaki ana ki a ratou.
{135:19} Whakapaingia a Ihowa, e te whare o Iharaira; whakapaingia a Ihowa, e te whare o Arona;
{135:20} Whakapaingia a Ihowa, e te whare o Riwai; whakapaingia a Ihowa, e te hunga katoa e wehi ana i a Ihowa;
{135:21} Kia whakapaingia a Ihowa i roto i Hiona, e noho nei i Hiruharama. Whakapaingia a Ihowa.
{136:1} Whakawhetai ki a Ihowa, he pai hoki ia: he mau tonu hoki tana mahi tohu.
{136:2} Whakawhetai ki te Atua o nga atua: he mau tonu hoki tana mahi tohu.
{136:3} Whakawhetai ki te Ariki o nga ariki: he mau tonu hoki tana mahi tohu.
{136:4} E mahi nei tona kotahi i nga merekara nunui: he mau tonu hoki tana mahi tohu.
{136:5} I tohunga rawa nei ki te hanga i nga rangi: he mau tonu hoki tana mahi tohu.
{136:6} I whakatakoto nei i te whenua ki runga ki nga wai: he mau tonu hoki tana mahi tohu.
{136:7} Ki te kaihanga i nga whakamarama nunui: he mau tonu hoki tana mahi tohu;
{136:8} I te ra hei tohutohu i te awatea: he mau tonu hoki tana mahi tohu;
{136:9} I te marama me nga whetu hei tohutohu i te po: he mau tonu hoki tana mahi tohu.
{136:10} Ki te kaipatu i Ihipa, ara i a ratou matamua: he mau tonu hoki tana mahi tohu;
{136:11} A arahina mai ana a Iharaira i waenganui i a ratou: he mau tonu hoki tana mahi tohu;
{136:12} Na te ringa kaha me te takakau maro: he mau tonu hoki tana mahi tohu.
{136:13} I tapahi nei i te Moana Whero a motu rawa: he mau tonu hoki tana mahi tohu;
{136:14} A meinga ana a Iharaira kia haere ra waenganui: he mau tonu hoki tana mahi tohu;
{136:15} A hurihia ana a Parao me ana mano ki te Moana Whero: he mau tonu hoki tana mahi tohu.
{136:16} I arahi nei i tana iwi ra te koraha: he mau tonu hoki tana mahi tohu.
{136:17} I patu nei i nga kingi nunui: he mau tonu hoki tana mahi tohu;
{136:18} I whakamate nei i nga kingi rongo nui: he mau tonu hoki tana mahi tohu;
{136:19} I a Hihona kingi o nga Amori: he mau tonu hoki tana mahi tohu;
{136:20} I a Oka kingi o Pahana: he mau tonu hoki tana mahi tohu;
{136:21} A homai ana to ratou whenua hei kainga pumau: he mau tonu hoki tana mahi tohu;
{136:22} Hei kainga pumau mo Iharaira, mo tana pononga: he mau tonu hoki tana mahi tohu.
{136:23} I mahara nei ki a tatou i to tatou itinga; he mau tonu hoki tana mahi tohu:
{136:24} A whakaorangia ana tatou i o tatou hoariri: he mau tonu hoki tana mahi tohu.
{136:25} Ko ia te kaihomai i te kai ma nga kikokiko katoa: he mau tonu hoki tana inahi tohu.
{136:26} Whakawhetai ki te Atua o te rangi: he mau tonu hoki tana mahi tohu.
{137:1} I te taha o nga wai o Papurona, noho ana tatou i reira, ae, tangi ana tatou, ia tatou i mahara ai ki Hiona.
{137:2} Whakairia ake e tatou a tatou hapa ki runga ki nga wirou i waenganui o reira.
{137:3} No te mea i tono i reira te hunga nana tatou i herehere ki etahi waiata i a tatou, me te hunga nana tatou i tukino i tono mai he hari i a tatou, i mea mai, Waiatatia mai ki a matou tetahi o nga waiate o Hiona.
{137:4} Me pehea matou ka waiata ai i te waiata a Ihowa i te whenua tauhou?
{137:5} Ki te wareware ahau ki a koe, e Hiruharama, kia wareware toku ringa matau ki tana mahi.
{137:6} Ki te kore ahau e mahara ki a koe, kia piri toku arero ki toku ngao; ki te kore ahau e whakanui i Hiruharama ki runga ake i taku mea i tino hari ai.
{137:7} E Ihowa, maharatia nga tama a Eroma i te ra o Hiruharama; ta ratou meatanga, Whakahoroa, whakahoroa, a taea rawatia ano tona turanga.
{137:8} E te tamahine o Papurona, meake nei whakangaromia, ka hari te tangata e utua ai koe mo tau i mea ai ki a matou.
{137:9} Ka hari te tangata e hopu ana, e ta ana i au mea nohinohi ki runga ki te kohatu.
{138:1} Na Rawiri. Ka whakapaua toku ngakau ki te whakawhetai ki a koe: ka himene atu ahau ki a koe i te aroaro o nga atua.
{138:2} Ka koropiko atu ahau ki te ritenga o tou temepara tapu, a ka whakamoemiti ki tou ingoa, mo tou aroha me tou pono: kua whakanuia hoki e koe tau kupu ki runga ake i tou ingoa katoa.
{138:3} I whakahoki kupu mai koe ki ahau i te ra i karanga ai ahau: a whakahirihiritia ana e koe toku wairua ki te kaha.
{138:4} Ka whakamoemiti nga kingi katoa o te whenua ki a koe, e Ihowa, kua rongo hoki ratou ki nga kupu a tou mangai.
{138:5} Ae, e waiata ratou mo nga ara o Ihowa: he nui hoki te kororia o Ihowa.
{138:6} Ahakoa hoki kei runga rawa a Ihowa, e titiro iho ana ano ia ki te hunga papaku: tena ko te tangata whakakake, i tawhiti ano kua matauria e ia.
{138:7} Ahakoa haere ahau i waenganui o te he, mau ahau e whakahauora: ka totoro tou ringa ki te riri o oku hoa whawhai, ma tou ringa matau ano ahau e whakaora.
{138:8} Ma Ihowa e whakaoti aku mea: e Ihowa, e mau ana tau mahi tohu ake ake; kaua e whakarerea nga mahi a ou ringa.
{139:1} Ki te tino kaiwhakatangi. He Himene na Rawiri. E Ihowa, kua tirotirohia ahau e koe, kua mohiotia ano e koe.
{139:2} E matau ana koe ki toku nohoanga iho, ki toku whakatikanga ake; e mohio ana koe ki oku whakaaro i tawhiti.
{139:3} E kitea putia ana e koe toku ara me toku takotoranga iho; e matatau ana hoki koe ki oku ara katoa.
{139:4} Kahore rawa hoki he kupu i toku arero, i toe i a koe te mohio, e Ihowa.
{139:5} Kua hanga a muri, a mua, oku e koe: kua pa ano tou ringa ki ahau.
{139:6} He mea whakamiharo rawa, kei tawhiti atu hoki i ahau, tenei matauranga: kei runga noa atu, e kore e taea e ahau.
{139:7} Me haere ahau ki hea i tou wairua? Me oma ranei ahau ki hea i tou aroaro?
{139:8} Ki te kake ahau ki te rangi, kei reira koe: ki te wharikitia e ahau toku moenga i roto i te reinga, kei reira ano koe.
{139:9} Ki te tango ahau ki nga pakau o te ata, a ka noho ki nga topito o te moana;
{139:10} Kei reira ano tou ringa hei arahi i ahau, tou matau hei pupuru i ahau.
{139:11} Ki te mea ahau, He pono, tera ahau e hipokina e te pouri, a ko te marama i tetahi taha oku, i tetahi taha, ka meinga he po;
{139:12} Ahakoa te pouri kahore e huna mai i a koe, engari ka marama te po ano ko te ao: ki a koe rite tahi te pouri me te marama.
{139:13} I a koe hoki oku whatumanawa: nau hoki ahau i hipoki i roto i te kopu o toku whaea.
{139:14} Ka whakawhetai ahau ki a koe; he mea whakawehi, he mea whakamiharo toku hanganga; he mahi whakamiharo au mahi, mohio rawa ano toku wairua ki tena.
{139:15} Kihai i huna oku wahi i a koe, i ahau e hanga ngarotia ana, e ata whakairohia ana i nga wahi hohonu rawa o te whenua.
{139:16} I kite ou kanohi i ahau, kahore ano kia ahua noa: i tuhituhia katoatia ano hoki oku wahi ki tau pukapuka, i nga rangi i whakaahua ai, i te mea kahore ano tetahi i oti noa.
{139:17} Kia pehea mai hoki te matenui o ou whakaaro ki ahau, e te Atua; koia ano te ranea, ina huihuia!
{139:18} Ki te taua e ahau, maha atu i te onepu: ka oho ake ahau, kei a koe tonu ahau.
{139:19} He pono ka patua e koe, e te Atua, te tangata kino: mawehe koia atu i ahau, e nga tangata toto.
{139:20} He kino hoki a ratou kupu mou: e whakahua noa ana ou hoariri i tou ingoa.
{139:21} Kahore ianei ahau, e Ihowa, e kino ki te hunga e kino ana ki a koe? e whakarihariha hoki ki te hunga e whakatika ana ki a koe?
{139:22} He tino kino taku kino ki a ratou: waiho iho ratou e ahau hei hoariri moku.
{139:23} Tirohia iho ahau, e te Atua, kia matau hoki koe ki toku ngakau: whakamatautauria ahau, kia matau hoki koe ki oku whakaaro:
{139:24} Kia kite mehemea kei ahau tetahi ara o te kino, ka arahi ai i ahau i te ara pumau.
{140:1} Ki te tino kaiwhakatangi. He himene na Rawiri. Whakaorangia ahau, e Ihowa, i te tangata kino: araia atu i ahau te tangata tutu:
{140:2} E whakaaro kino nei i o ratou ngakau: e whakamine nei i a ratou i nga wa katoa ki te whawhai.
{140:3} Kua whakakoia to ratou arero, ano he nakahi: kei raro i o ratou ngutu te wai whakamate o te neke. (Hera.
{140:4} Tiakina ahau, e Ihowa, i nga ringa o te hunga kino: araia atu i ahau te tangata tutu, kua mea nei kia tutea oku hikoinga.
{140:5} Kua huna e te hunga whakakake te mahanga moku, me nga aho; kua horahia e ratou he kupenga ki te taha o te ara: kua whakapikoa e ratou he rore moku. (Hera.
{140:6} I mea ahau ki a Ihowa, Ko koe toku Atua: whakarongo, e Ihowa, ki toku reo inoi.
{140:7} E Ihowa, e te Ariki, e te kaha o toku whakaoranga, nau i hipoki toku upoko i te ra o te tatauranga.
{140:8} Aua e whakaaetia, e Ihowa, nga hiahia o te tangata kino: kei taea tona whakaaro koroke; kei whakakake ratou. (Hera.
{140:9} Tena ko te upoko o te hunga e whakapae nei i ahau, kia hipokina ratou e te kino o o ratou ngutu.
{140:10} Kia taka he waro mura ki runga ki a ratou: kia panga ratou ki te ahi, ki roto ki nga poka hohonu, kei whakatika ake ano ratou.
{140:11} E kore te tangata korero kino e whakapumautia ki runga ki te whenua: ma te kino e aruaru te tangata tutu, kia turakina atu ia ki raro.
{140:12} E matau ana ano ahau ma Ihowa e tohe te whakawa a te tangata e tukinotia ana, te mea hoki e rite ana ma nga rawakore.
{140:13} He pono ka whakawhetai te hunga pai ki tou ingoa: ka noho te hunga tika ki tou aroaro.
{141:1} He himene na Rawiri. E Ihowa, kua tangi nei ahau ki a koe; hohoro mai ki ahau: whakarongo ki toku reo ua karanga ahau ki a koe.
{141:2} Kia whakatikaia taku inoi ki tou aroaro, hei whakakakara; te toronga atu hoki o oku ringa ano ko te whakahere o te ahiahi.
{141:3} Homai he kaitiaki mo toku mangai, e Ihowa: tiakina te kuwaha o oku ngutu.
{141:4} Kaua e whakaangahia toku ngakau ki te mea kino, ki te mahi i nga mahi hianga i roto i nga kaimahi i te kino: kaua ano ahau e kai i a ratou mea papai.
{141:5} Ma te tangata tika ahau e patu: he mahi aroha tena; mana ahau e riri; he hinu tena ki runga ki te upoko; kaua ia e paopaongia e toku upoko: ahakoa hoki i roto i to ratou kino ka inoi tonu ahau.
{141:6} E turakina ana o ratou kaiwhakawa ki te taha o te kohatu; a ka rongo ratou i aku kupu; he reka hoki.
{141:7} Pera i tetahi e haehae ana, e wawahi ana i te whenua, e titaritaria ana o matou wheua ki te waha o te reinga.
{141:8} Otiia e tau ana oku kanohi, e Ihowa, e te Ariki, ki a koe: ko koe toku whakawhirinakitanga; kaua toku wairua e waiho pani.
{141:9} Tiakina ahau kei mau i nga mahanga i whakatakotoria e ratou moku, i nga rore hoki a nga kaimahi i te kino.
{141:10} Kia taka te hunga kino ki roto ki a ratou kupenga ano: ko ahau ia kia mawhiti.
{142:1} He Makiri na Rawiri; he inoi i a ia i roto i te ana. He karanga ta toku reo ki a Ihowa; he inoi ta toku reo ki a Ihowa.
{142:2} Horahia ana taku inoi ki tona aroaro; whakaaturia ana e ahau toku mate ki tona aroaro.
{142:3} I te ngaromanga o toku wairua i roto i ahau i matau koe ki toku ara: kua whakatakotoria pukutia e ratou te mahanga moku i te ara i haere ai ahau.
{142:4} Titiro ki toku taha matau, kia kite; kahore hoki tetahi tangata e mohio ana ki ahau; kahore he piringa moku; kahore tetahi e mahara ana ki toku wairua.
{142:5} I karanga ahau ki a koe, e Ihowa: i mea, Ko koe toku piringa, toku wahi i te whenua o te hunga ora.
{142:6} Tahuri mai ki taku karanga: kua whakaititia rawatia hoki ahau: whakaorangia ahau i oku kaitukino: he kaha rawa hoki ratou i ahau.
{142:7} Whakaputaina toku wairua i te herehere, kia whakamoemiti ai ahau ki tou ingoa: ka karapotia ahau e te hunga tika; nou ka atawhai nei i ahau.
{143:1} He himene na Rawiri. E Ihowa, whakarongo ki taku inoi, kia titaha mai tou taringa ki aku inoi: whakahokia mai he kupu ki ahau i runga i tou pono, i runga i tou tika.
{143:2} A kaua e anga e whakawa ki tau pononga: ki tau titiro hoki kahore tetahi mea ora e tika.
{143:3} Kua tukinotia hoki toku wairua e te hoariri; patua iho e ia toku ora ki raro ki te whenua: meinga ana ahau e ia kia noho i nga wahi pouri, kia rite ki nga tupapaku onamata.
{143:4} Na reira i ngaro ai toku wairua i roto i ahau: moti rawa toku ngakau i roto i ahau.
{143:5} E mahara ana ahau ki nga ra onamata; e whakaaro ana ki au mahi katoa: e whakaaroaro ana ahau ki nga meatanga a ou ringa.
{143:6} Totoro tonu atu oku ringa ki a koe: e hiainu ana toku wairua ki a koe, ano he whenua mauiui. (Hera.
{143:7} Hohoro te whakahoki kupu mai ki ahau, e Ihowa; ka hemo toku wairua: kei huna tou mata ki ahau; kei rite ahau ki te hunga e heke ana ki te poka.
{143:8} Meinga kia rongo ahau ki tou aroha i te ata; e whakawhirinaki ana hoki ahau ki a koe: meinga kia matau ahau ki te ara e haere ai ahau; kua ara nei hoki toku wairua ki a koe.
{143:9} Whakaorangia ahau, e Ihowa, i oku hoariri: ka kuhu nei ahau ki roto ki a koe.
{143:10} Whakaakona ahau ki te mea i tau e pai ai; ko koe hoki toku Atua: he pai tou wairua; arahina ahau ki te whenua o te tika.
{143:11} Whakahauorangia ahau, e Ihowa, he whakaaro ki tou ingoa; whakaarohia tou tika, ka whakaputa ake i toku wairua i roto i te pouri.
{143:12} Aroha mai hoki, a huna oku hoariri: whakangaromia katoatia ano nga kaitukino o toku wairua: he pononga hoki ahau nau.
{144:1} Na Rawiri. Kia whakapaingia a Ihowa, toku kamaka, e whakaako nei i oku ringa ki te whawhai, i oku maihao ki te tatau;
{144:2} Ko te atawhai moku, ko toku pa, ko toku pourewa me toku kaiwhakaora; ko toku whakangungu rakau, ko taku e whakawhirinaki ai; ko te kaipehi hoki o toku iwi ki raro i ahau.
{144:3} E Ihowa, he aha te tangata i maharatia ai ia e koe? Te tama ranei a te tangata i whakaaroa ai ia e koe?
{144:4} Ko te rite o te tangata kei te mea memeha noa: ona ra me te mea he atarangi e rere atu ana.
{144:5} Whakapikoa iho ou rangi e Ihowa, a heke iho: pa ki nga maunga, a ka pongere.
{144:6} Kokiritia mai he uira hei whakamarara i a ratou: koperea mai au pere, kia whati ai ratou.
{144:7} Totoro iho tou ringa i runga: tangohia ahau, whakaorangia ahau i nga wai nunui, i te ringa o nga tangata ke;
{144:8} E korero teka nei to ratou mangai, a he ringa matau teka to ratou ringa matau.
{144:9} Ka waiatatia e ahau he waiata hou ki a koe, e te Atua: ka himene atu ahau ki a koe i runga i te hatere aho tekau.
{144:10} Ko ia te kaihomai i te whakaoranga ki nga kingi, te kaiwhakaora i a Rawiri, i tana pononga, i te hoari whakamate.
{144:11} Tangohia ahau, whakaorangia hoki i nga ringa o nga tangata ke, e korero teka nei o ratou mangai, a he ringa matau teka to ratou ringa matau.
{144:12} A, kia rite a matou tama i to ratou taitamarikitanga ki nga mahuri e tupu ake ana; a matou tamahine hoki ki nga kohatu kokonga, whakapaipai rawa, no te whare rangatira te tauira;
{144:13} Kia ki a matou pakoro, mo te tiki noa atu i tena mea, i tena mea: kia mano, kia tini nga hua o a matou hipi i o matou parae;
{144:14} Kia taimaha a matou kau i nga pikaunga; kia kahore he pakarutanga mai ki roto, he whatinga atu hoki ki waho, a kia kahore he aue i o matou huarahi;
{144:15} Ka hari te iwi e pena ana: ae, ka hari te iwi ko Ihowa nei to ratou Atua.
{145:1} Na Rawiri, he whakamoemiti. Ka whakanui ahau i a koe, e toku Atua, e te Kingi: ka whakapai ki tou ingoa ake ake.
{145:2} Ka whakapai ahau ki a koe i nga ra katoa: ka whakamoemiti ki tou ingoa ake ake.
{145:3} He nui a Ihowa, kia nui ano te whakamoemiti ki a ia: e kore e taea tona nui te rapu.
{145:4} Ma tetahi whakatupuranga e whakamoemiti au mahi, tae noa atu ki tetahi whakatupuranga; e korero hoki au mahi nunui.
{145:5} Ka korerotia e ahau te kororia, te honore o tou nui, me au mahi whakamiharo.
{145:6} Ka korerotia ano e te tangata te kaha o au mahi whakamataku: maku ano e korero tou nui.
{145:7} Ka whakapuakina e ratou te mahara ki te nui o tou pai: ka waiatatia ano tou tika.
{145:8} He atawhai a Ihowa, he aroha: he puhoi ki te riri, he nui tana mahi tohu.
{145:9} He pai a Ihowa ki nga mea katoa; kei runga ano tona aroha i ana mahi katoa.
{145:10} E whakamoemititia koe, e Ihowa, e au mahi katoa: e whakapaingia e tou hunga tapu.
{145:11} Ma ratou e korero te kororia o tou kingitanga, e kauwhau hoki tou kaha;
{145:12} Kia mohiotia ai e nga tama a te tangata ana mahi nunui, me te kororia o te maruwehi o tona kingitanga.
{145:13} He kingitanga mutungakore tou kingitanga; kei nga whakatupuranga katoa tou rangatiratanga.
{145:14} E tautokona ana e Ihowa te hunga katoa e hinga ana: e whakaarahia ake ana hoki e ia te hunga katoa kua whakapikoa iho.
{145:15} E tatari ana ki a koe nga kanohi o te katoa; a e hoatu ana e koe ki a ratou ta ratou kai i te wa e tika ai.
{145:16} E whakatuwhera ana koe i tou ringa, a makona iho i a koe te hiahia o nga mea ora katoa.
{145:17} He tika nga ara katoa o Ihowa: he tapu hoki ana mahi katoa.
{145:18} E tata ana a Ihowa ki te hunga katoa e karanga ana ki a ia: ki te hunga katoa e karanga pono ana ki a ia.
{145:19} Ka whakamana e ia te hiahia o te hunga e wehi ana i a ia: e whakarongo hoki ia ki ta ratou tangi, a ka whakaora i a ratou.
{145:20} Ko Ihowa hei tiaki i te hunga katoa e aroha ana ki a ia: ko te hunga kino katoa ia e ngaro i a ia.
{145:21} Ma toku mangai e korero te whakamoemiti ki a Ihowa: kia whakapai ano hoki nga kikokiko katoa ki tona ingoa tapu ake ake.
{146:1} Whakamoemititia a Ihowa. E toku wairua, whakamoemititia a Ihowa.
{146:2} I ahau e ora nei ka whakamoemiti ahau ki a Ihowa; ka himene ahau ki toku Atua i ahau i te ao nei.
{146:3} Kei whakawhirinaki ki nga rangatira, ki te tama ranei a te tangata, kahore nei he awhina.
{146:4} Ko te putanga atu o tona wairua, hoki ana ia ki tona oneone; kore iho ona whakaaro i taua ra pu ano.
{146:5} Ka hari te tangata ko te Atua nei o Hakopa tona kaiawhina: ko tana e tumanako ai ko Ihowa, ko tona Atua;
{146:6} Ko te kaihanga o te rangi, o te whenua, o te moana, o nga mea katoa o reira; e pupuri nei i te pono ake ake;
{146:7} E tohe nei i te whakawa a te hunga e tukinotia ana: e whangai nei i te hunga mate hiakai: ko Ihowa hei wewete i nga herehere:
{146:8} Ko Ihowa hei whakatitiro i nga matapo: ko Ihowa hei whakaara i te hunga kua whakapikoa iho: e aroha ana a Ihowa ki te hunga tika.
{146:9} Ko Ihowa hei tiaki i nga manene; ko ia hei tautoko i te pani, i te pouaru: ko te ara ia o te hunga kino, ka huripokitia e ia.
{146:10} Ko Ihowa hei kingi ake ake, ae, ko tou Atua, e Hiona, tae noa ki nga whakatupuranga katoa. Whakamoemititia a Ihowa.
{147:1} Whakamoemititia a Ihowa; he pai hoki te himene ki to tatou Atua: ahuareka rawa, ataahua tonu te whakamoemiti.
{147:2} Ko Ihowa hei hanga i Hiruharama: mana hoki nga whati o Iharaira e kohikohi.
{147:3} Ko ia hei rongoa i te hunga ngakau maru: mana e takai o ratou wahi mamae.
{147:4} E taua ana e ia nga whetu, te maha: e huaina ana hoki e ia o ratou ingoa katoa.
{147:5} He nui to tatou Ariki, he nui hoki tona kaha: e kore e taea tona matauranga te whakaaro.
{147:6} Ko Ihowa te kaitautoko mo te hunga mahaki: ka turakina e ia te hunga kino ki te whenua.
{147:7} Waiata, whakawhetai ki a Ihowa: himene i runga i te hapa ki to tatou Atua:
{147:8} Ko ia nei te kaiuwhi i te rangi ki nga kapua, te kaihanga i te ua mo te whenua: e whakatupu ana ia i te tarutaru ki runga ki nga maunga.
{147:9} E homai ana e ia he kai ma te kirehe: ma nga pi raweni hoki ina tangi.
{147:10} E kore ia e ahuareka ki te kaha o te hoiho: e kore ia e manako ki nga waewae o te tangata.
{147:11} E manako ana a Ihowa ki te hunga e wehi ana i a ia, ki te hunga e tumanako ana ki tona aroha.
{147:12} Whakamoemititia a Ihowa, e Hiruharama: whakamoemititia tou Atua, e Hiona.
{147:13} Nana nei hoki i whakakaha nga tutaki o ou tatau: manaakitia ana e ia au tamariki i roto i a koe.
{147:14} Nana ano i mau ai te rongo i roto i ou rohe: nana koe i makona ai i te witi pai rawa.
{147:15} E tukua ana e ia tana kupu ki te whenua: tere rawa te rere o tana kupu.
{147:16} E homai ana e ia te hukarere ano he huruhuru hipi: e whakatitaritaria ana te haupapa ano he pungarehu.
{147:17} Maka mai ana e ia tana hauhunga ano he maramara: ko wai e tu i mua i tana matao?
{147:18} E tukua ana e ia tana kupu, a whakarewaina ana aua mea: ka meinga tana hau kia pupuhi, rere ana nga wai.
{147:19} E whakakitea ana e ia tana kupu ki a Hakopa; ana tikanga, me ana whakaritenga ki a Iharaira.
{147:20} Kahore i pera tana hanga ki tetahi iwi; kihai ano ana whakaritenga i mohiotia e ratou. whakamoemititia a Ihowa.
{148:1} Whakamoemititia a Ihowa. Whakamoemititia a Ihowa i runga i nga rangi: whakamoemititia ia i nga wahi tiketike.
{148:2} Whakamoemititia ia, e ana anahera katoa: whakamoemititia ia, e ana mano whaioio.
{148:3} Whakamoemititia ia, e te ra, e te marama: whakamoemititia ia, e nga whetu whakamarama katoa.
{148:4} Whakamoemititia ia, e nga rangi o nga rangi, e nga wai hoki o runga atu i nga rangi.
{148:5} Kia whakamoemititia e ratou te ingoa o Ihowa: nana hoki i whakahau, a kua hanga ratou.
{148:6} Nana hoki aua mea i whakapumau ake ake: i whakatakotoria e ia he tikanga e kore e taka.
{148:7} Whakamoemititia a Ihowa, i runga i te whenua, e nga tarakona, e nga rire katoa;
{148:8} E te kapura, e te whatu; e te hukarere, e te kohu; e te tupuhi, e mahi nei i tana kupu;
{148:9} E nga maunga, e nga puke katoa; e nga rakau hua, e nga hita katoa;
{148:10} E nga kirehe, e nga kararehe katoa; e nga mea ngokingoki, e nga manu whai pakau:
{148:11} E nga kingi o te whenua, e nga iwi katoa; e nga rangatira, e nga kaiwhakawa katoa o te whenua:
{148:12} E nga taitama, e nga taitamahine; e nga koroheke ratou ko nga tamariki:
{148:13} Kia whakamoemititia e ratou te ingoa o Ihowa: nona anake hoki te ingoa e nui ana; kei runga ake i te whenua, i te rangi, tona kororia.
{148:14} Ko ia hoki te kaiwhakaara o te haona o tana iwi; e whakamoemititia ana e ana tangata tapu katoa; e nga tama a Iharaira, e te iwi e tata ana ki a ia. Whakamoemititia a Ihowa.
{149:1} Whakamoemititia a Ihowa. Waiatatia ki a Ihowa he waiata hou, me te whakamoemiti ki a ia i te whakaminenga o te hunga tapu.
{149:2} Kia hari a Iharaira ki tona kaihanga: kia koa nga tama a Hiona ki to ratou Kingi.
{149:3} Kia whakamoemiti ratou ki tona ingoa me te kanikani ano: kia himene ratou ki a ia i runga i te timipera, i te hapa.
{149:4} E manako ana hoki a Ihowa ki tana iwi: mana e whakaataahua te hunga mahaki ki te whakaoranga.
{149:5} Kia koa te hunga tapu i runga i te kororia: kia hamama ratou i te hari i runga i o ratou moenga.
{149:6} Kia whai whakamoemiti o ratou mangai ki te Atua, kia whai hoari matarua to ratou ringa;
{149:7} Hei rapu utu i nga tauiwi, hei whiu i nga iwi;
{149:8} Hei herehere i o ratou kingi ki te makameka, i o ratou tangata nunui ki nga here rino;
{149:9} Hei whakaputa ki a ratou i te whakaritenga kua oti te tuhituhi: No tona hunga tapu katoa tenei honore. Whakamoemititia a Ihowa.
{150:1} Whakamoemititia a Ihowa. Whakamoemititia te Atua i tona wahi tapu: whakamoemititia ia i te kikorangi o tona kaha.
{150:2} Whakamoemititia ia mo ana mahi nunui: kia rite ki te hira o tona nui te whakamoemiti ki a ia.
{150:3} Whakamoemititia ia i runga i te tangi o te tetere: whakamoemititia ia i runga i te hatere, i te hapa.
{150:4} Whakamoemititia ia i runga i te timipera, i te kanikani: whakamoemititia ia i runga i nga mea aho, i nga okana.
{150:5} Whakamoemititia ia i runga i te himipora tangi nui: whakamoemititia ia i runga i te himipora tangi tiori.
{150:6} E nga mea katoa e whai manawa ana, whakamoemititia a Ihowa. Whakamoemititia a Ihowa.
