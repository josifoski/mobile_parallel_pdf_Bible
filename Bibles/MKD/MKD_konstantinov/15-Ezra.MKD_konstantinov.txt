{1:1} Во првата година на персискиот цар Кир, за да се исполни Господовиот збор, објавен преку Еремиевата уста, Господ го вдахнови персискиот цар Кир, та тој објави, усно и писмено, низ целото свое царство:
{1:2} „Вака вели персискиот цар Кир: Сите земни царства ми ги даде Господ, небесниот Бог. Тој ми нареди да Му изградам дом во Ерусалим, во Јудеја.
{1:3} Кој е меѓу вас од сиот Негов народ, неговиот Бог нека биде со него! Нека оди во Ерусалим во Јудеја, и нека Му гради Дом на Господа, на Израелевиот Бог, на Бога Кој е во Ерусалим.
{1:4} И каде уште да се задржал Остаток од тој народ, жителите во местото каде што престојува нека го помогнат со сребро и злато, со имот и добиток и со доброволни приноси за Божјиот Дом во Ерусалим.”
{1:5} Тогаш главатарите на татковските домови на Јуда и Венијамин, свештениците и левитите, и сите на кои Бог им го подигна духот, станаа и тргнаа да го градат Господовиот Дом во Ерусалим.
{1:6} И сите соседи им помагаа: со сребро, злато, со дарови, со добиток, со многу скапоцености, покрај сè што приложуваа доброволно.
{1:7} Царот им ги изнесе посатките на Господовиот Дом, кои Навуходоносор ги беше однесол од Ерусалим и ги ставил во домот на својот Бог.
{1:8} Персискиот цар, му ги врачи на ризничарот Митридат, кој му ги изброја на јудејскиот кнез Сасавасар.
{1:9} Еве го неговиот попис: златни чинии: триесет; сребрени чинии: илјада и дваесет и девет;
{1:10} златни чаши: триесет; сребрени чаши: четири стотини и десет; други посатки: илјада.
{1:11} Вкупно златни и сребрени посатки: пет илјади и четири стотини. Сасавасар го однесе сè тоа, кога заточениците се враќаа од Вавилон во Ерусалим.
{2:1} Ова се луѓето од онаа покраина, кои се вратија од заточението во Вавилон, каде што ги беше преселил вавилонскиот цар Навуходоносор. Се вратија во Ерусалим и во Јудеја, секој во својот град.
{2:2} Тие стигнаа и со нив Зоровавел, Исус, Неемиј, Серај, Релај, Нахаман, Мордохај, Вилсан, Миспар, Вигвај, Реум и Вана. Еве го пописот на луѓето од Израелевиот народ:
{2:3} Фаросови синови: две илјади сто седумдесет и два;
{2:4} Сефатиини синови: три стотини седумдесет и два;
{2:5} Арахови синови: седум стотини седумдесет и пет;
{2:6} Фат-Моавови синови: то ест Исусови синови и Јоавови синови: две илјади осум стотини и дванаесет;
{2:7} Еламови синови: ијлада двеста педесет и четири;
{2:8} Затуови синови: девет стотини четириесет и пет;
{2:9} Захаеви синови: седум стотини и шеесет;
{2:10} Ваниеви синови: шест стотини четириесет и два;
{2:11} Виваеви синови: шест стотини дваесет и три;
{2:12} Азгадови синови: илјада двеста дваесет и два;
{2:13} Адоникамови синови: шест стотини шеесет и шест;
{2:14} Вигваеви синови: две илјади педесет и шест;
{2:15} Адинови синови: четири стотини педесет и четири;
{2:16} Атирови синови, од Езекиј: деведесет и осум;
{2:17} Висаеви синови: триста дваесет и три;
{2:18} Јорини синови: сто и дванаесет;
{2:19} Асумови синови: двеста дваесет и три;
{2:20} Гиварови синови: деведесет и пет;
{2:21} луѓе од Витлеем: сто двадесет и три;
{2:22} луѓе од Нетоф: педесет и шест;
{2:23} луѓе од Анатот: сто дваесет и осум;
{2:24} луѓе од Бет Азмавет: четириесет и два;
{2:25} луѓе од Киријат-Јарим, Хефир и Вирот: седум стотини четириесет и три;
{2:26} луѓе од Рама и Гаваја: шест стотини дваесет и еден;
{2:27} луѓе од Михмас: сто дваесет и два;
{2:28} луѓе од Ветил и Гај: двеста дваесет и три;
{2:29} Невонски синови: педесет и два;
{2:30} Магвисови синови: сто педесет и шест;
{2:31} синови на еден друг Елам: илјада двеста педесет и четири;
{2:32} Харимови синови: триста и дваесет;
{2:33} Лодови, Адидови и Ононови синови: седум стотини дваесет и пет;
{2:34} Ерихонски синови: триста четириесет и пет;
{2:35} Сенаини синови: три илјади шест стотини и триесет.
{2:36} Свештеници: Једаини синови, то ест од домот на Исуса: девет стотини седумдесет и три;
{2:37} Имирови синови: илјада педесет и два;
{2:38} Пасхорови синови: илјада двеста четириесет и седум;
{2:39} Харимови синови: илјада и седумнаесет.
{2:40} Левити: Исусови и Кадмилови синови од Одуинците: седумдесет и четири.
{2:41} Певци: Асафови синови: сто дваесет и осум.
{2:42} Вратари: Салумови синови, Атирови синови, Талмонови синови, Акувови синови, Атитини синови и Соваеви синови: сè на сè: сто триесет и девет.
{2:43} Нетинци - храмови слуги: Сишини синови, Асуфини синови, Таваотови синови,
{2:44} Иросови синови, Сијаини синови, Фадонови синови,
{2:45} Леванови синови, Агавини синови, Акувови синови,
{2:46} Агавови синови, Самлаеви синови, Ананови синови,
{2:47} Гидилови синови, Гарови синови, Реајинови синови,
{2:48} Ресинови синови, Некодини синови, Газамови синови,
{2:49} Узини синови, Фасеини синови, Висаеви синови,
{2:50} Асеини синови, Меунимови синови, Нефусимови синови,
{2:51} Ваквукови синови, Акуфини синови, Аруриви синови,
{2:52} Васлутови синови, Меидини синови, Арсини синови,
{2:53} Варкосови синови, Сисарини синови, Таминиеви синови,
{2:54} Несиеви синови, Атифини синови.
{2:55} Синови на Соломоновите слуги: Сотаеви синови, Соферетови синови, Ферудини синови,
{2:56} Јелини синови, Дарконови синови, Гидилови синови,
{2:57} Сефатиини синови, Атилови синови, Фохер-Севаимови синови, Амиеви синови.
{2:58} Сè на сè Нетинци и Соломонови слуги: триста дваесет и два.
{2:59} Оние кои тргнаа од Тел Мелах, Тел Арис, Херув, Адан, Имер, а не можеа да докажат дали нивниот дом и нивното семе е од израелско потекло:
{2:60} Делаини синови, Товини синови, Некодини синови - нив шест стотини педесет и два.
{2:61} А од свештеничките синови: Аваини синови, Акосови синови, синовите на Верзелај - на оној, кој зеде за жена една ќерка на Галадецот Верзелај па се нарече со тоа име.
{2:62} Тие ги бараа своите родословни пописи, но не ги најдоа. Беа одлачени од свештенството.
{2:63} И намесникот им забрани да јадат од светините сè додека не се појави свештеник за Урим и Тумим.
{2:64} Сиот собор броеше четириесет и две илјади триста и шеесет души,
{2:65} не сметајќи ги нивните слуги и слугинки, кои беа седум илјади триста и седум. Беа и двеста певци и певици.
{2:66} Нивни коњи имаше седум стотини триесет и шест, нивни мазги двеста четириесет и пет,
{2:67} камили имаше четири стотини триесет и пет, а нивни ослиња вкупно шест илјади седум стотини и дваесет.
{2:68} Даден број од главатарите на татковските домови, кога стигнаа во Господовиот Дом, што е во Ерусалим, доброволно приложија дарови за Божјиот Дом, за да биде изграден на своето место.
{2:69} Дадоа според своите можности во ризницата шеесет илјади златници, пет илјади мини сребро и сто свештенички облеки.
{2:70} Свештениците, левитите и дел од народот се населија во Ерусалим; а вратарите, певците, нетинците и сите други Израелци во своите градови.
{3:1} Кога дојде седмиот месец - Израелевите синови веќе беа во своите градови - сиот народ се собра како еден човек во Ерусалим.
{3:2} Тогаш Исус, синот Јоседеков, со своите браќа свештеници, и Зоровавел, синот Салатилов, со своите браќа, почнаа да Му градат жртвеник на Израелевиот Бог, за да принесуваат паленици, како што е напишано во Законот на Мојсеј, Божјиот човек.
{3:3} И подигнаа жртвеник на старото место - иако беа во страв од народот во земјата - и Му принесуваа паленици на Господа, утрински и вечерни паленици;
{3:4} и го славеа празникот Сеници, како што е пишано: принесуваа секојдневно паленици на број одреден за секој ден.
{3:5} Освен тоа принесуваа секојдневни паленици, потоа жртви одредени за млади месечини, и за сите Господови празници, и за сите оние, кои сакаа доброволно да Му жртвуваат на Господа.
{3:6} Од првиот ден на седмиот месец почнаа да Му принесуваат на Господа жртви паленици, иако уште не беа поставени основите на Господовото Светилиште.
{3:7} И им дадоа сребро на каменоресците и на дрводелците; на Сидонците и Тирците им испратија храна, пиење и масло, за да превезат кедрови дрва од Ливан до Јафа според одобрението на персискиот цар Кир.
{3:8} А во втората година по нивното доаѓање при Божјиот Дом во Ерусалим, во вториот месец откако Зоровавел, синот Салатилов, и Исус, синот Јоседеков, со другите свои браќа свештеници, со левитите и со сиот народ, што се врати од ропство во Ерусалим, почнаа да градат, ги поставија левитите од дваесет години нагоре да управуваат со работите околу Господовиот Дом.
{3:9} Исус, неговите синови и неговите браќа Кадмиел, Бинуј и Ходавја беа поставени, како еден, да управуваат со работниците во градењето на Божјиот Дом.
{3:10} Кога ѕидарите ги поставија основите на Господовото Светилиште, се поставија свештениците во свечени облеки, со труби, а исто и левитите, синовите Асафови, со кимвали, да Го слават Господа според одредбите на Давида, Израелевиот цар.
{3:11} И Му пееја на Господа фала и слава: „Зашто е благ, зашто е довека Неговата милост кон Израел.” И сиот народ воскликнуваше славејќи Го Господа, зашто Господовиот Дом беше поставен врз своите основи.
{3:12} Навистина, мнозина свештеници, мнозина левити, и главатари на татковските домови и старешини, кои со свои очи ги видоа основите на поранешниот Храм, плачеа гласно, а мнозина пак воскликнуваа многу гласно од радост.
{3:13} И така никој не можеше да го разликува радосното воскликнување од плачот на народот; зашто народот воскликнуваше гласно, и викањето се слушаше многу далеку.
{4:1} А кога Јудините и Венијаминовите непријатели чуја дека повратниците од пленство Му градат Светилиште на Господа, Израелевиот Бог,
{4:2} ги побараа Зоровавела, Исуса и семејните главатари и им рекоа: „Ние сакаме да градиме со вас, зашто, како и вие, Го бараме вашиот Бог и Нему Му принесуваме жртви од времето на Есар Адон, асириски цар, кој нè доведе тука.”
{4:3} Зоровавел, Исус и главатарите на израелските семејства им одговорија: „Не е за вас да Му градите со нас Дом на нашиот Бог: Ние сами ќе Му градиме на Господа, Израелевиот Бог, како што ни нареди Кир, персискиот цар.”
{4:4} Тогаш народот на онаа земја ги плашеше луѓето на Јудеја и им пречеше во градењето.
{4:5} Ги поткупија советниците да им пречат во замислата: така беше во времето на персискиот цар Кир сè до царувањето на персискиот цар Дариј.
{4:6} А кога се зацари Ахашверош, во почетокот на неговото царување, напишаа обвинение против жителите на Јудеја и Ерусалим.
{4:7} И во времето на Артаксеркс, му пишуваа Вислам, Митредат, Тавеил и другите нивни другари на персискиот цар Артаксеркс против Ерусалим. Поднесокот беше напишан на арамејско писмо и на арамејски јазик.
{4:8} Потоа управителот Реум и тајникот Симсај му напишаа на царот Артаксеркс вакво писмо против Ерусалим:
{4:9} „Управителот Реум, писарот Симсај и другите нивни другари: персиски судии, пратеници, чиновници; Архевци, Вавилонци, Сузанци - то ест Еламци -
{4:10} и другите народи, кои великиот и славен Асурбанипал ги беше одвел во заточение и ги населил во градовите на Самарија и во другите краишта оттаде Реката.”
{4:11} Еве го преписот на писмото што му го испратија: „Цару Артаксерксу, твоите слуги, од онаа страна на Реката. И така, сега,
{4:12} царот нека знае дека Јудејците стигнаа кај нас од тебе; откако дојдоа во Ерусалим имаат желба повторно да го изградат одметничкиот и опак град; подигаат ѕидови, а основите веќе ги поставија.
{4:13} Царот нека знае: ако биде изграден овој град и ѕидовите подигнати, не ќе се плака веќе данок, ни порез, ни царина, и овој град ќе и биде на штета на царската благајна.
{4:14} Бидејќи јадеме дворска сол, не ни прилега да го гледаме овој срам нанесен на царот. И така, затоа го известуваме царот:
{4:15} нека бидат преземени истражувања во летописите на твоите татковци: во тие летописи ќе најдеш и ќе утврдиш дека овој град е одметнички град, несреќен за царевите и покраините и дека во него беа кревани буни од памтивека. Затоа беше разурнат овој град.
{4:16} Го известуваме царот дека нема да биде твое подрачјето преку Реката, ако овој град биде повторно изграден и ѕидовите подигнати!”
{4:17} Царот го испрати овој одговор: „До управителот Реум, до тајникот Симсај и до другите нивни другари, кои престојуваат во Самарија и на друго место, оттаде Реката - мир! Еве,
{4:18} поднесокот што ми го испративте беше прочитан пред мене во неговиот превод.
{4:19} По моја наредба беа преземени истражувања и утврдија дека тој град се кревал од памтивека против царевите и дека во него се збиднуваа востанија и буни.
{4:20} И силни цареви царуваа во Ерусалим, кои господареа со сè од онаа страна на Реката: ним им беа плаќани данокот, порезот и царината.
{4:21} И така, заповедајте да биде прекратен потфатот на оние луѓе: тој град не ќе се ѕида додека не одлучам јас за тоа.
{4:22} Пазете се од секаков пропуст во постапката, за да не порасте злото за штета на царевите.”
{4:23} Откако преписот на одговорот на царот Артаксеркс беше прочитан пред управителот Реум, писарот Симсај и пред нивните другари, тие отидоа брзо во Ерусалим кај Јудејците та им ги забранија со вооружена сила работите.
{4:24} Така беа прекратени работите околу градењето на Божјиот Дом во Ерусалим. Беа прекратени сè до втората година на царувањето на Дариј, персискиот цар.
{5:1} Тогаш пророците Агеј и Захариј, синот Адонов, почнаа да им пророкуваат на Јудејците во Јудеја и Ерусалим, во Името на Израелевиот Бог, Кој беше над нив;
{5:2} тогаш Зоровавел, синот Салатилов, и Исус, синот Јоседеков, станаа и почнаа да го ѕидаат Божјиот Дом во Ерусалим: Божјите пророци беа со луѓето и ги бодреа.
{5:3} Во тоа време дојде кај нив Татнај, управител оттаде Реката, Сетар-Воснај и нивните другари пратеници и ги прашаа: „Кој ви одобри да го градите овој Храм и да ги подигате овие ѕидови?
{5:4} Како се викаат луѓето, кои ја изградија оваа зграда?”
{5:5} Но Божјото око бдееше над јудејските старешини, па не им забранија да работат додека веста не отиде до Дариј и додека не стигна писмен одговор за тоа.
{5:6} Ова е препис на писмото, што му го испратија на царот Дариј: „Татнај, управител од онаа страна на Реката, Сетар-Воснај и нивните другари пратеници, оттаде Еуфрат.”
{5:7} Тие му испратија извештај со оваа содржина: „На царот Дариј секаков мир!
{5:8} Царот нека знае дека дојдовме во покраината Јудеја кај Домот на великиот Бог: го градат со крупни камења, ѕидовите ги обложуваат со дрво; работата се изведува внимателно и напредува во нивните раце.
{5:9} Ги прашавме нивните старешини и им рековме: ‘Кој ви одобри да го градите овој Храм и да ги подигате неговите ѕидови?’
{5:10} Ги прашавме и за нивните имиња, за да ти јавиме. Така и ги запишавме имињата на оние, кои заповедаат со луѓето.
{5:11} А тие ни одговорија вака: ‘Ние сме слуги на Бога на небото и земјата; го градиме Храмот што беше изграден пред многу години и што го беше изградил и подигнал големиот цар на Израел.
{5:12} Но кога нашите татковци го расрдија Бога на небото, Тој ги предаде во рацете на Халдеецот Навуходоносор, вавилонскиот цар, кој го разурна Храмов и го одведе народот на заточение во Вавилон.
{5:13} Но во првата година на вавилонскиот цар Кир, царот Кир заповеда да се изгради повторно Божјиов Дом.
{5:14} Уште и златните и сребрените посатки на Божјиот Дом, што Навуходоносор ги беше однесол од Светилиштето во Ерусалим и што ги пренесе во вавилонското светилиште, царот Кир ги зеде од светилиштето во Вавилон и ги предаде на човекот по име Сасавасар, кого го постави управител,
{5:15} и му рече: „Земи ги овие посатки, оди и стави ги во ерусалимското Светилиште, и Божјиот дом нека биде ѕидан на старото место.”
{5:16} И така тој Сасавасар дојде и ги постави основите на Божјиот Дом во Ерусалим. И оттогаш па до денес се гради, и уште не е довршен.’
{5:17} И така, сега, ако царот сака, нека се истражува во царското писмочувалиште во Вавилон, дали навистина царот Кир дал повелба да се изгради Божјиот Дом во Ерусалим. А царската одлука за тоа нека ни биде соопштена.”
{6:1} Тогаш, по заповед на царот Дариј, почнаа да бараат во Вавилон, во книжницата каде што беа чувани преписките,
{6:2} и најдоа во Екбатана, тврдина во Мидиската Покраина, книжен свиток со оваа повелба: „За спомен.
{6:3} Во првата година на Кировото царување, царот Кир даде повелба за Божјиот Дом во Ерусалим. ‘Домот нека биде изграден како место каде ќе бидат принесувани жртви и каде ќе бидат донесувани приноси за палење. Нека биде висок шеесет лакти и широк шеесет лакти.
{6:4} Три реда нека бидат од големи камења, а еден од дрво. Трошоците ќе бидат подмирени од царскиот дворец.
{6:5} Освен тоа, златните и сребрените посатки од Божјиот Дом, што Навуходоносор ги беше зел од Светилиштето во Ерусалим и ги пренесол во Вавилон, да се вратат и нека бидат на своето место во ерусалимското Светилиште и нека бидат поставени во Божјиот Дом.’
{6:6} И така, сега Татнају, управителу оттаде Реката, Сетар-Воснају и вашите другари посланици од онаа страна на Реката, оддалечете се оттаму!
{6:7} Оставете: јудејскиот управителот и јудејските старешини нека го градат Божјиот Дом. Божјиот Дом треба да биде изграден на неговото првично место.
{6:8} Еве ги моите повелби за вашето држење кон јудејските старешини за да се изгради повторно Божјиот Дом: од царското благо - то ест од данокот оттаде Реката - нека им се плака внимателно на оние луѓе, без прекратување,
{6:9} и што ќе им треба за жртвите паленици на Бога на небото: јунци, овни и јагниња, и пченица, сол, вино и масло, нека им се дава редовно секој ден, според упатствата на свештениците во Ерусалим.
{6:10} Нека принесуваат жртви за пријатен мирис на Бога на небото, нека се молат за животот на царот и неговите синови.
{6:11} Освен тоа повелам: секој што ќе ја прекрши оваа наредба, нека му извадат греда од куќата, па нека биде погубен на неа, а куќата да му стане затоа буниште.
{6:12} И Бог, Кој таму го настани Своето Име, нека ги обори секој цар и народ, кој би се осмелил да ја прекрши мојата заповед и го разурне Божјиот Дом во Ерусалим! Јас, Дариј, ја дадов оваа наредба. Нека се извршува точно!”
{6:13} Тогаш Татнај, сатрапот оттаде Реката, Сетар-Воснај и нивните другари, направија онака како што нареди царот Дариј.
{6:14} А еврејските старешини продолжија да градат успешно по вдахновение на пророците Агеј и Захариј, синот Адонов. Го завршија градењето по наредбата на Израелевиот Бог и по наредбата на Кир и Дариј и Артаксеркс, персискиот цар.
{6:15} Храмот беше завршен во дваесет и третиот ден на месецот Адар. Тоа беше во шестата година на владеењето на царот Дариј.
{6:16} Израелците - свештениците, левитите и Остатокот од повратниците од заточение - го осветија радосно Божјиот Дом.
{6:17} За осветувањето на Божјиот Дом жртвуваа сто јунци, двеста овни, четири стотини јагниња и, како жртва за гревовите на целиот Израел, дванаесет јарци - според бројот на Израелевите племиња.
{6:18} Потоа ги поставија свештениците според нивните редови и левитите според нивните разреди за служба во Божјиот Дом во Ерусалим, како што е пропишано во Мојсеевата Книга.
{6:19} Повратниците од заточение ја прославија Пасхата во четиринаесеттиот ден на првиот месец.
{6:20} Сите левити, како еден човек, се очистија: сите беа чисти; ја жртвуваа Пасхата за сите повратници од ропството, за своите браќа свештеници и за себеси.
{6:21} Пасхата ја јадеа Израелците, кои се вратија од ропството, и сите оние кои - откако прекратија со нечистотата на народот на земјата - им се придружија да Го бараат Господа Израелевиот Бог.
{6:22} И го празнуваа радосно празникот Пресни Лебови седум дена: зашто Господ ги исполни со радост и Го сврте кон нив срцето на асирискиот цар, за да ги зајакне нивните раце во работата околу Домот на Бога, на Израелевиот Бог.
{7:1} По тие настани, во времето на царувањето на Артаксеркс, персискиот цар, Езра - син на Серај, синот Азариев, син Хелкиев,
{7:2} син Салумов, син Садоков, син Ахитов,
{7:3} син Амариев, син Азариев, син Мерајотов,
{7:4} син Зераев, син Озиев, син Вукиев,
{7:5} син Ависуев, син Финесов, син Елеазаров, син на врховниот свештеник Арон -
{7:6} тој Езра, се врати од Вавилон. Беше книжевник вешт во Мојсеевиот Закон, што го даде Господ, Израелевиот Бог. Бидејќи раката на Господа, неговиот Бог, беше над него, царот му даде сè што бараше.
{7:7} Одреден број Израелци, свештеници, левити, певци, вратари и слуги тргнаа за Ерусалим во седмата година на царот Артаксеркс.
{7:8} А Ездра дојде во Ерусалим во петтиот месец: тоа беше во седмата царева година.
{7:9} Тргна од Вавилон во првиот ден на првиот месец, а стигна во Ерусалим во првиот ден на петтиот месец: над него беше добрата рака на неговиот Бог!
{7:10} Затоа Езра настојуваше, со сето свое срце, да проникне во Господовиот Закон, да го извршува и да го поучува Израел во законите и уредбите.
{7:11} Еве препис од исправата што царот Артаксеркс му ја даде на свештеникот Езра, книжевник вешт во наредбите и законите, кои Господ му ги даде на Израел:
{7:12} „Артаксеркс, цар на царевите, на свештеникот Езра, писар на Законот на небесниот Бог, потполн мир.
{7:13} Еве ги моите повелби: Секој во моето царство, од израелскиот народ, од неговите свештеници или од неговите левити, кој сака да тргне за Ерусалим, може да дојде со тебе.
{7:14} Освен тоа, те праќа царот, и неговите седум советници, да ги прегледаш Јудеја и Ерусалим според Законот на твојот Бог, што ти е во раката,
{7:15} и да ги однесеш среброто и златото, што царот и неговите седум советници доброволно Му принесуваат на Израелевиот Бог, Кој живее во Ерусалим,
{7:16} и сето сребро и злато што ќе го собереш по сета вавилонска покраина со доброволните приноси, кои народот и свештениците ќе ги принесат за Домот на својот Бог во Ерусалим.
{7:17} И погрижи се со тие сребреници да купиш јунци, овни и јагниња, а исто така и дарови и налевниците што одат со тоа: принеси го тоа врз жртвеникот на Домот на вашиот Бог во Ерусалим.
{7:18} Со среброто и златото што ќе остане направете, ти и твоите браќа, како што ќе ви се свиди најмногу, исполнувајќи ја волјата на вашиот Бог.
{7:19} Посатките што ги прими за служба во Домот на твојот Бог остави ги пред твојот Бог, во Ерусалим.
{7:20} И што ќе треба уште за Домот на твојот Бог и што би требало да се набави, ќе примиш од царската ризница.
{7:21} Јас, царот Артаксеркс, уште им заповедам на благајниците оттаде Реката: сè што ќе побара од вас свештеникот Езра, писар на Законот на небесниот Бог, дајте му веднаш најточно,
{7:22} до сто таланти сребро, сто кори пченица, сто вати вино, сто вати масло, а сол по желба.
{7:23} Сè што ќе нареди небесниот Бог, нека се изврши веднаш со сета горделивост за Домот на небесниот Бог, та Неговиот гнев да не дојде врз царевото царство и врз неговите деца.
{7:24} И уште ви јавуваме дека не смее да се наложува данок, ниту порез, ниту царина ниту на еден од свештениците, левитите, певците, нетинците и на другите службеници на Божјиот Дом.
{7:25} А ти, Езра, според мудроста на твојот Бог, која ја имаш во рацете, постави службеници и судии, кои ќе му судат на целиот народ од онаа страна на Реката, то ест на сите, кои го познаваат Законот на твојот Бог. Кој не знае, поучете го вие.
{7:26} Кој не ќе го извршува Законот на твојот Бог - што е и царев закон - нека биде осуден остро: на смрт, на заточение, на глоба во сребреници или на темница.”
{7:27} Благословен нека е Господ, Бог на нашите татковци, Кој го вдахнови царевото срце за да го прослави Господовиот Дом во Ерусалим,
{7:28} и Кој ја сврти кон мене милоста на царот, на неговите советници и на сите најсилни царски службеници. А јас се осмелив, зашто раката на Господа, мојот Бог, беше над мене, и ги собрав Израелевите главатари да тргнат со мене.
{8:1} Еве ги главатарите на татковските домови со родословието, кои тргнаа со мене од Вавилон за време на владеењето на царот Артаксеркс:
{8:2} Од Финесовите синови: Гирсом; од Итамаровите синови: Даниел; од Давидовите синови: Хатус,
{8:3} Сеханиевите синови; од Фаросовите синови: Захариј и со него запишаните сто и педесет мажи;
{8:4} од Фат-Моавовите синови: Елјоенај, син Зераин, и со него триста мажи;
{8:5} од Затуовите синови: Сеханиј, син Јасилов, и со него триста мажи;
{8:6} од Адиновите синови: Евед син Јонатанов, и со него педесет мажи;
{8:7} од Еламовите синови: Исаиј, син Аталиин, и со него седумдесет мажи;
{8:8} од Сефатиините синови: Зевадиј, син Михаилов, и со него осумдесет мажи;
{8:9} од Јоавовите синови: Овадиј, син Јехиелов, и со него двеста и осумнаесет мажи;
{8:10} од Баниевите синови: Селомит, син Јосифиин, и со него сто и шеесет мажи;
{8:11} од Виваевите синови: Захариј, син Виваев, и со него дваесет и осум мажи;
{8:12} од Азгадовите синови: Јоанан, син Акатанов, и со него сто и десет мажи;
{8:13} од последните Адоникамовите синови по име: Елифелет, Јеило и Семај, и со нив шеесет мажи;
{8:14} и од Вигваевите синови: Гутај, син Завудов, и со него седумдесет мажи.
{8:15} Ги собрав кај реката што тече кон Ахава. Се влогоривме таму за три дни. Го прегледав народот и свештениците, но не најдов ниеден левит таму.
{8:16} Тогаш ги испратив главатарите Елиезер, Ариел, Семај, Елнатан, Јарив, Елнатан, Натан, Захариј, Месулам, и учителите Јојарив и Елнатан
{8:17} и му ги испратив на Идон, главатар на местото Касифија. Ги ставив во нивната уста зборовите што ќе им ги речат на Идон и на неговите браќа, кои се наоѓаа во местото Касифија, за да ни најдат слуги за Домот на нашиот Бог.
{8:18} Милостивата рака на нашиот Бог беше над нас, и тие ни доведоа разумен човек од синовите на Малиј, син Левиев, син Израелов: Серевиј со неговите синови и браќа - нив осумнаесет.
{8:19} Уште Асавиј и со него неговиот брат Исаиј, син Мерариев, и нивните синови, нив дваесет.
{8:20} А од прислужниците, кои што Давид и главатарите ги поставија за левити за да им служат: двеста и дваесет прислужници. Сите беа запишани по име.
{8:21} Јас прогласив пост таму, покрај реката Ахава: за да се смириме пред својот Бог и за да измолиме од Него среќен пат за себе, за своите деца и за сиот свој добиток.
{8:22} Зашто би се срамувал да замолам војска и коњаници од царот, за да нè заштитуваат патем од непријателот; напротив му изјавивме на царот: „Раката на нашиот Бог е испружена да ги благослови сите оние, кои Го бараат; Неговата сила и Неговиот гнев се над оние, кои го оставаат.”
{8:23} И така постевме и Го молевме својот Бог за тоа, и Тој нè послуша.
{8:24} Избрав дванаесет свештенички главатари, Серевиј и Асавиј, и со нив десетмина нивни браќа;
{8:25} им измерив сребро, злато и посатки; дарови што царот, неговите советници, кнезовите и сите Израелци ги подарија за Домот на нашиот Бог.
{8:26} Измерив и ставив во нивните раце шест стотини и педесет таланти сребро, сто сребрени посатки од по два таланта, сто таланти злато,
{8:27} дваесет златни чаши од илјада дарици и две врчви од добро позлатена бронза, скапоцени како злато.
{8:28} И им реков: „Вие сте Му посветени на Господа; ова се посветени посатки; ова сребро и злато Му се подарени доброволно на Господа, на Бога на вашите татковци.
{8:29} Пазете го и чувајте го сè ова додека не го измерите пред свештеничките главатари и пред левитите и пред главатарите на Израелевите домови во Ерусалим, во ризниците на Господовиот Дом.”
{8:30} И така, свештениците и левитите ги примија измереното сребро, злато и посатките, за да ги однесат во Ерусалим, во Домот на нашиот Бог.
{8:31} Во дванаесеттиот ден на првиот месец тргнавме од реката Ахава за да отидеме во Ерусалим: раката на нашиот Бог беше над нас; патем Тој нè заштитуваше од нападите на непријателите и ограбувачите.
{8:32} Стигнавме во Ерусалим и таму се одморувавме три дни.
{8:33} На четвртиот ден беа измерени среброто, златото и посатките во Домот на нашиот Бог, и му беше предадено во рацете на Меримот, син Уриин, со кого беше Елеазар, син Финесов; а пред нив беа левитите: Јозавад, син Исусов, и Ноадиј, син Винуев.
{8:34} Сè беше на број и по тежина. Тогаш беше забележана целокупната тежина, во тоа време.
{8:35} Оние, кои се вратија од заточение, повратниците, Му принесоа жртва паленица на Израелевиот Бог: дванаесет јунци за целиот Израел, деведесет и шест овни, седумдесет и седум јагниња, дванаесет јарци за грев - сè тоа како паленица на Господа.
{8:36} Потоа им ги предадоа царските повелби на царските намесници и управители оттаде Реката, и тие ги помогнаа народот и Божјиот Дом.
{9:1} Откако сè тоа беше уредено, ми дојдоа главатарите велејки: „Израелскиот народ, свештениците и левитите не се оддвоија од народите на земјата, закоравени во нивните мерзости: не се одделија од Хананците, Хетејците, Ферезејците, Јевусејците, Амонците, Моавците, Египетците и Аморејците,
{9:2} туку ги земаа за себе и за своите синови нивните ќерки за жени: светиот род се измеша со народите на земјата; главатарите и советниците први ја направија таа неверност.”
{9:3} На таа вест ги искинав својата облека и наметката, ги корнев својата коса и брада, и седев нерасположен.
{9:4} Сите кои стравуваа од Божјата беседа се собраа околу мене заради неверноста на оние повратници. А јас непрекинато седев нерасположен, сè до вечерната жртва.
{9:5} А при вечерната жртва се тргнав од својот јад и, со искинатата облека и наметка, паднав на колена, ги раширив рацете кон Јахве, својот Бог.
{9:6} И реков: „Мој Боже! Срам ми е и се плашам да го подигнам моето лице кон Тебе, мој Боже! Зашто нашите злодела се намножија преку глава, и нашите гревови се натрупаа до небото.
{9:7} Од времињата на нашите татковци па до денес ние сме во голема вина, и заради своите беззаконија бевме предадени во рацете на земните цареви: ние, нашите цареви и нашите свештеници - под меч, на заточение, во пленство и за срам, како што е тоа и денес.
{9:8} Но сега, за кратко време, Господ, нашиот Бог, ни направи милост, и ни го остави Остатокот, и ни даде засолниште во Своето свето место: така нашиот Бог ни ги просвети очите и ни даде малку живот во нашето робување.
{9:9} Зашто ние сме робови, но во нашето ропство нашиот Бог никогаш не нè остави: туку ни даде па најдовме милост кај персиските цареви, ни даде сила да го подигнеме Домот на нашиот Бог и да ги обновиме неговите урнатини, и ни набави засолниште во Јудеја и Ерусалим.
{9:10} Но сега, што можеме да речеме, наш Боже, кога по сè тоа не водевме грижа за Твоите заповеди
{9:11} кои ги заповеда преку Твоите слуги пророците со овие зборови: ‘Земјата во која влегувате да ја населите е нечиста земја од нечистотата на народите на земјата, од нивните гнасости, со кои се наполнија од едниот крај до другиот.
{9:12} Затоа не ги давајте вашите ќерки за нивните синови, и не земајте ги нивните ќерки за вашите синови; не посакувајте ги никогаш нивниот мир и нивната среќа, за да станете силни, за да ги јадете најдобрите плодови на земјата и за да им ја оставите засекогаш во наследство на вашите синови.’
{9:13} И по сè што ни се случи заради нашите лоши дела и заради нашата голема вина, добро е, о наш Боже, што си ги сметал нашите злодела помали отколку што е нивната злоба и што ни го остави Остатоков!
{9:14} Зар можеме и натаму да ги прекршуваме Твоите наредби и да се врзуваме со овие гнасни народи? Зар не би се расрдил Ти и зар не би нè сотрел, така што не би останале повеќе ни Остатокот ни некој спасен?
{9:15} Господи, Израелев Боже, по Твојата праведност ние останавме Остаток, како што сме денес: еве нè пред Тебе со нашиот грев! Навистина не би сме смееле да стоиме пред Тебе заради него!”
{10:1} Додека Езра се молеше и ги признаваше гревовите, плачејќи и лежејќи пред Божјиот Дом, се собраа околу него многу Израелци, мажи, жени и деца: и народот плачеше горчливо.
{10:2} Тогаш Сеханиј, синот Јехилов, еден од Еламовите синови, земајќи збор му рече на Езра: „Ние го изневеривме нашиот Бог женејќи се со туѓинки од народите на земјата. Но уште има надеж за Израел.
{10:3} Да го обновиме сега Заветот со нашиот Бог: да ветиме - според советот на мојот господар и на оние, кои чувствуваат стравопочитување кон повелбата на нашиот Бог - дека ќе ги отпуштиме своите жени туѓинки и децата што ги родиле. И така, да направиме по Законот!
{10:4} Стани, зашто тоа е твоја должност, а ние ќе бидеме со тебе. Биди храбар, и дејствувај!”
{10:5} Тогаш Езра стана и ги заколна свештеничките главатари, и левитите, и сите Израелци, дека ќе направат како што им беше рекол. И се заколнаа.
{10:6} Езра се оддалечи од Божјиот Дом и влезе во живеалиштето на Јоанан, синот Елијасивов. Таму ја помина ноќта, и не јаде леб ниту пи вода, зашто тажеше заради престапот на повратниците.
{10:7} Потоа им беше јавено на сите повратници, во Јудеја и во Ерусалим, да се соберат во Ерусалим:
{10:8} а кој не би дошол во Ерусалим до три дни, главатарите и старешините ќе го повикаат него, ќе му биде запленет имотот и ќе го исклучат од собирот на повратниците.
{10:9} Така се собраа сите луѓе од Јуда и Венијамин за три дни во Ерусалим. Тоа беше во деветтиот месец, во дваесеттиот ден на месецот. Сиот народ се смести на ширината пред Божјиот Дом, треперејќи заради сè тоа и заради буен дожд.
{10:10} Тогаш, откако стана, свештеникот Езра им рече: „Вие направивте престап кога се оженивте со туѓинки. Така го зголемивте Израелевиот грев!
{10:11} Но сега заблагодарете Му на Господа, на Бога на своите татковци, и извршете ја Неговата волја па разделете се од народите на земјата и од жените иноплеменички.”
{10:12} Сето собрание одговори со силен глас: „Да, должност ни е да направиме според твојот совет!
{10:13} Но има многу народ, и дождот доаѓа: не може да се стои надвор. Освен тоа, таа работа не е за ден-два, зашто нè има многу, кои згрешивме во тоа.
{10:14} Нашите главатари можат да нè застапуваат на заедничкиот собир: сите кои се оженети, по нашите градови, со туѓинки, можат да дојдат во одредено време во придружба на старешините и судиите на секој град, сè додека не го одвратиме гневот на нашиот Бог заради ова.”
{10:15} Само Јонатан, син Асаилов, и Јазиј, син Текуев, се спротивија, а Месулам и левитот Саветај ги поткрепуваа.
{10:16} Повратниците направија така: се разделија. Свештеникот Езра ги избра за помошници главатарите на татковските домови, и сите беа одредени по име. Почнаа да заседаваат од првиот ден на десеттиот месец, за да испитаат сè.
{10:17} И во првиот ден на првиот месец завршија со сите, кои се беа ожениле со туѓинки.
{10:18} Еве кои беа женети со туѓинки меѓу припадниците на свештенството: меѓу синовите на Исуса, син Јоседеков: Масиј, Елиезер, Јарив и Гедалиј;
{10:19} тие ја дадоа својата рака дека ќе ги отпуштат своите жени и дека за својот грев ќе принесат овен за престап.
{10:20} Од Имировите синови: Ананиј и Зевадиј;
{10:21} од Харимовите синови: Масиј, Илија, Семај, Јехиел и Озиј;
{10:22} од Пасхоровите синови: Елјоенај, Масиј, Исмаил, Натанаил, Јозавад и Еласа.
{10:23} Од левитите: Јозавад, Симеј, Келај - наречен Келита - Петај, Јуда и Елиезер.
{10:24} Од певците: Елијасив. Од вратарите: Салум, Телем и Уриј.
{10:25} А меѓу Израелците: од Фаросовите синови: Рамиј, Језиј, Малхиј, Мијамин, Елеазар, Малхиј и Венај;
{10:26} од Еламовите синови: Матаниј, Захариј, Јехиел, Авдиј, Јеромот и Илија;
{10:27} Од Затовите синови: Елјоенај, Елијасив, Матаниј, Јеримот, Завад и Азиза;
{10:28} од Виваевите синови: Јоанан, Ананиј, Завај и Атлај;
{10:29} од Вониевите синови: Месулам, Малух, Алај, Јасув, Сеал и Рамот;
{10:30} Од Фат-Моавовите синови: Адна, Хелал, Венај, Масиј, Матаниј, Везелеил, Винуј и Манасиј;
{10:31} од Харимовите синови: Елиезер, Јесиј, Малхиј, Семај, Симеон;
{10:32} Венијамин, Малух, Семариј;
{10:33} од Асумовите синови: Матенај, Матата, Завад, Елифелет, Јеремај, Манасиј и Симеј;
{10:34} од Ваниевите синови: Мадај, Амрам и Јоел;
{10:35} Венаја, Ведеј, Хелу,
{10:36} Ванија, Меримот, Елијасив,
{10:37} Матаниј, Матенај и Јасав;
{10:38} од Винуевите синови: Симеј,
{10:39} Селемиј, Натан и Адај;
{10:40} од Закаевите синови: Сасај, Сарај,
{10:41} Азареил, Селемиј, Семарија,
{10:42} Салум, Амариј, Јосиф;
{10:43} од Невовиевите синови: Јесиел, Матаниј, Завад, Зевина, Јадав, Јоел и Венај.
{10:44} Сите овие беа женети со туѓинки; а некои од овие жени им родија и деца.
