{1:1} Бидејќи мнозина почнаа да ги опишуваат настаните, кои се наполно уверливи меѓу нас,
{1:2} како што ни ги предадоа оние, кои од почеток беа очевидци и служители на Словото,
{1:3} намислив и јас, откако испитав сè подробно од почеток, да ти ги опишам по ред, честити Теофиле,
{1:4} за да ја разбереш вистинитоста на она, во кое што си бил поучуван.
{1:5} Во деновите на јудејскиот цар Ирод, беше еден свештеник, по име Захарија, од Авијановиот род; и неговата жена од Ароновите ќерки, по име Елисавета.
{1:6} Двајцата беа праведни пред Бога, одејќи без недостаток, според сите Господови заповеди и повелби.
{1:7} Немаа дете, зашто Елисавета беше неплодна, а двајцата беа во години.
{1:8} Еднаш кога тој ја вршеше свештената служба пред Бога, по редот на својот чин,
{1:9} според свештеничкиот обичај, му се падна со жрепка да влезе во Господовиот Храм и да покади.
{1:10} А за време на кадењето целото множество на народот се молеше надвор.
{1:11} Тогаш му се јави Господов ангел, стоејќи оддесно на кадилниот жртвеник.
{1:12} Кога го виде, Захарија се збуни и страв го опфати.
{1:13} Но, ангелот му рече: „Не бој се, Захарија! зашто е услишана твојата молитва! Твојата жена Елисавета ќе роди син, кому треба да му го дадеш името Јован.
{1:14} Ќе се радуваш и ќе се веселиш, и мнозина ќе се зарадуваат на неговото раѓање.
{1:15} Зашто ќе биде голем пред Господа - нема да пие ни вино ни опојни пијалаци; и ќе се наполни со Светиот Дух уште во утробата на својата мајка;
{1:16} и многу Израелеви синови ќе ги обрати кон Господа, нивниот Бог.
{1:17} Тој ќе врви пред Него во Илиевиот дух и сила, за да ги обрати срцата на татковците кон децата; а непокорните кон мудроста на праведниците, и да Му приготви на Господа совршени луѓе.”
{1:18} А Захарија му рече на ангелот: „По што ќе го познам тоа? Јас сум стар, а и жена ми е застарена во своите дни!”
{1:19} Ангелот одговори и му рече: „Јас сум Гавриел, кој стои пред Бога и испратен сум да зборувам со тебе и да ти ја известам оваа радосна вест.
{1:20} И ете, ќе онемиш и не ќе можеш да зборуваш до денот, кога ќе се збидне ова; зашто не им поверува на моите зборови, што ќе се исполнат во свое време.”
{1:21} А луѓето го чекаа Захарија и се чудеа зошто толку долго се задржа во Храмот.
{1:22} А кога излезе, не можеше да им зборува и тие разбраа дека видел видение во Храмот. И тој им даваше знаци и остана нем.
{1:23} И кога се свршија деновите на неговата служба, се врати во својот дом.
{1:24} А по тие дни, неговата жена Елисавета зачна и се криеше пет месеци и велеше:
{1:25} ”Ова ми стори Господ во деновите кога погледна на мене, за да го отстрани мојот срам меѓу луѓето.”
{1:26} А во шестиот месец, Бог го испрати ангелот Гавриел во галилејскиот град, по име Назарет,
{1:27} при девица свршена за маж, по име Јосиф, од Давидовиот дом. А името на девицата беше Марија.
{1:28} И кога ангелот дојде при неа и рече: „Радувај се благодатна! Господ е со тебе, благословена си ти меѓу жените!”
{1:29} Таа се уплаши од тој збор и размислуваше: каков поздрав ќе биде тоа?
{1:30} Тогаш ангелот и рече: „Не бој се Марија, зашто си нашла милост пред Бога.
{1:31} И ете, ќе зачнеш и ќе родиш Син, и ќе Му го дадеш името Исус.
{1:32} Тој ќе биде голем и ќе се нарече Син на Сèвишниот. И Господ Бог ќе Му го даде престолот на Неговиот татко Давид.
{1:33} И ќе царува над Јакововиот дом довека, и Неговото Царство не ќе има крај.”
{1:34} А Марија му рече на ангелот: „Како ќе биде тоа, кога не знам за маж?”
{1:35} Ангелот одговори и и рече: „Светиот Дух ќе дојде на тебе и силата на Сèвишниот ќе те осени; затоа Светото кое ќе биде родено од тебе - ќе се нарече Божји Син.
{1:36} И ете твојата роднина Елисавета, и таа зачна син во својата старост. И тоа е веќе шестиот месец за неа, која ја наречуваат неплодна.
{1:37} Зашто ниеден збор од Бога нема да остане без сила.”
{1:38} Марија му рече: „Еве ја Господовата слугинка, нека ми биде според твојот збор!” И ангелот си отиде од неа.
{1:39} Во тие дни, Марија стана и отиде набргу во планинскиот крај, во еден Јудин град.
{1:40} Влезе во куќата на Захарија и ја поздрави Елисавета.
{1:41} И штом Елисавета го чу поздравот од Марија, младенецот и заигра во утробата, а Елисавета се исполни со Светиот Дух.
{1:42} И извика гласно и рече: „Благословена си ти меѓу жените! И благословен е плодот на твојата утроба!
{1:43} И откаде ми е тоа, мајката на мојот Господ да дојде при мене?
{1:44} Зашто, ете, кога гласот на твојот поздрав дојде до моите уши, младенецот заигра од радост во мојата утроба.
{1:45} И блажена е таа, која поверува дека ќе се исполни она, што Господ и го рекол.”
{1:46} И Марија рече: „Мојата душа Го велича Господа!
{1:47} И мојот дух се зарадува во Бога, мојот Спасител,
{1:48} зашто ја погледна смиреноста на Својата слугинка. И ете! Отсега сите родови ќе ме наречуваат блажена,
{1:49} зашто Силниот изврши големи дела за мене и Неговото име е свето,
{1:50} и Неговата милост од род до род, за оние, кои се бојат од Него.
{1:51} Со Својата рака направи силни дела: ги распрсна горделивите во мислите на нивните срца,
{1:52} ги симна владетелите од престолите, а ги воздигна смирените,
{1:53} гладните ги насити со блага, а богатите ги отпушти празни;
{1:54} го прифати Израел, Својот слуга, да си спомни на милоста,
{1:55} како што им рече на нашите татковци - на Авраама и на неговото Семе, довека.”
{1:56} А Марија остана со неа околу три месеци; и се врати во својот дом.
{1:57} А на Елисавета и дојде време да роди, и роди син.
{1:58} И кога нејзините соседи и роднини чуја дека Господ и укажа голема милост, се радуваа со неа.
{1:59} А на осмиот ден дојдоа да го обрежат детето, и го наречуваа Захарија, по името на татка му.
{1:60} Но неговата мајка рече: „Не, туку ќе се нарече Јован!”
{1:61} рекоа: „Нема никој во твојот род, кој се вика така.”
{1:62} И му дадоа знаци на татко му, како би сакал да го наречат.
{1:63} А тој побара штичка и напиша: „Јован му е името.” И сите се зачудија.
{1:64} И веднаш му се отворија устата и јазикот и проговори и Го благословуваше Бога.
{1:65} И страв ги опфати сите нивни соседи. И се говореше за сè тоа по целиот планински крај на Јудеја,
{1:66} и сите, кои чуја, го примија тоа во своите срца, велејќи: „Што ќе биде од ова дете?” Зашто Господовата рака беше со него.
{1:67} А татко му Захарија се исполни со Светиот Дух и пророкуваше, велејќи:
{1:68} ”Благословен е Господ, Израелевиот Бог, зашто го посети и го искупи Својот народ;
{1:69} и ни издигна рог за спасение во домот на Својот служител Давид;
{1:70} како што вети од стари времиња: преку устата на Своите пророци:
{1:71} Спасение од нашите непријатели и од рацете на сите, кои нè мразат,
{1:72} за да ја пројави милоста над нашите татковци и да се сети на Својот свет Завет,
{1:73} за заклетвата со која му се заколна на нашиот татко Авраам, дека ќе ни даде
{1:74} да Му служиме без страв, избавени од рацете на непријателите;
{1:75} во светост и праведност пред Него, во сите наши дни.
{1:76} А ти, младенче, ќе се наречеш пророк на Сèвишниот, зашто ќе одиш пред Господа, за да Му ги приготвиш Неговите патишта,
{1:77} за да му дадеш на Неговиот народ, да познае спасение преку проштавањето на нивните гревови,
{1:78} преку милостивото срце на нашиот Бог, со кое ќе нè посети Зората од висините,
{1:79} за да ги осветли оние, кои седат во темнина и во смртна сенка, и да ги упати нашите нозе по патот на мирот.”
{1:80} А детето растеше и јакнеше со духот, и беше во пустините до денот кога му се јави на Израел.
{2:1} А во она време излезе заповед од царот Август за попис на сите жители.
{2:2} Тоа беше прв попис, кога Квиринеј управуваше во Сирија.
{2:3} И сите одеа за да се запишат, секој во својот град.
{2:4} Така и Јосиф отиде од Галилеја, од градот Назарет, горе во Јудеја, во Давидовиот Град, кој е наречен Витлеем, зашто беше од Давидовиот дом и семејство,
{2:5} да се запише со Марија, свршената со него жена, која беше бремена.
{2:6} А кога беа таму - и дојде време да роди.
{2:7} И го роди својот Син, првенец, па Го пови и Го положи во јасли, зашто за нив немаше место во гостилницата.
{2:8} А во тој ист крај пастири ноќеваа под ведро небо, чувајќи го своето стадо.
{2:9} И одеднаш Господов ангел им пристапи и Господовата слава ги осветли, па се уплашија многу.
{2:10} Ангелот пак им рече: „Не бојте се, зашто, еве, ви најавувам добра вест, голема радост, која ќе биде за сите народи:
{2:11} зашто денес ви се роди Спасител, во Давидовиот град, Кој е Христос Господ.
{2:12} И ова ви е знак: ќе најдете Младенче повиено, како лежи во јасли!”
{2:13} И одеднаш со ангелот се најде множество небесно воинство, кое Го фалеше Бога, велејќи:
{2:14} ”Слава на Бога во висините и на земјата мир, во луѓето добра волја!”
{2:15} А кога ангелите си отидоа од нив во небото, пастирите си зборуваа еден на друг: „Тогаш, да отидеме до Витлеем и да видиме што се случило таму, за кое ни соопшти Господ!”
{2:16} И брзајќи дојдоа и ги најдоа: Марија и Јосифа, и Детенцето како лежи во јаслите.
{2:17} А штом видоа, кажаа сè што им беше речено за Детенцето.
{2:18} И сите кои чуја, се восхитуваа на она, што пастирите им го рекоа.
{2:19} А Марија ги помнеше сите овие зборови и размислуваше за нив во своето срце.
{2:20} И пастирите се вратија, славејќи Го и фалејќи Го Бога, за сè што чуја и видоа, онака како што им беше речено.
{2:21} И кога навршија осум дена, за Неговото обрезание, Му го дадоа името Исус, како што Го нарече ангелот, пред да биде зачнат во утробата.
{2:22} И кога се навршија деновите на нејзиното очистување, според Мојсеевиот Закон, Го донесоа во Ерусалим, за да Го претстават пред Господа,
{2:23} како што е напишано во Господовиот Закон: „Секое машко, кое се раѓа прво, да Му биде посветено на Господа!”,
{2:24} и да принесат жртва, како што е речено во Господовиот Закон - две грлици или две гулапчиња.
{2:25} И ете, во Ерусалим живееше човек по име Симеон, и тоа човек праведен и благочестив, кој ја чекаше Израелевата утеха; и Светиот Дух беше над него.
{2:26} Нему Светиот Дух му прорече дека нема да види смрт, додека не Го види Христа Господов.
{2:27} И вдахновен од Светиот Дух дојде во Храмот; и кога родителите Го внесоа Детенцето Исус, за да го извршат врз Него обичајот на Законот,
{2:28} Го зеде на своите раце, Го благослови Бога и рече:
{2:29} ”Сега, Господару, отпушти го Својот служител со мир, според Твојот збор,
{2:30} зашто моите очи го видоа Твоето спасение,
{2:31} кое го приготви пред лицето на сите луѓе,
{2:32} светлина за осветлување на народите и слава на Твојот народ Израел.”
{2:33} А Јосиф и мајка Му се чудеа на она, што зборуваше за Него.
{2:34} И Симеон ги благослови и и рече на Неговата мајка Марија: „Гледај! Овој е поставен за паѓање и подигање на мнозина во Израел, и знак на кој ќе му се противат,
{2:35} а на самата Тебе мечот ќе ти ја прободе душата - за да се откријат мислите на многу срца.
{2:36} Беше и пророчицата Ана, Фануилова ќерка, од Асировото племе; таа беше во многу напредната возраст; од своето моминство проживеала со мажот седум години,
{2:37} а како вдовица до осумдесет и четвртата година, не го напушташе Храмот, служејќи Му на Бога со пост и молитва ноќе и дење.
{2:38} И во истиот час таа дојде и Го славеше Бога и им зборуваше за Него на сите во Ерусалим, кои го очекуваа спасението.
{2:39} И кога свршија сè според Господовиот Закон - се вратија во Галилеја во својот град Назарет.
{2:40} А детето растеше и јакнеше во дух, исполнувајќи се со мудрост, и Божјата благодат беше на Него.
{2:41} И секоја година Неговите родители одеа во Ерусалим на празникот Пасха.
{2:42} Кога му беа пак дванаесет години отидоа, според обичајот во Ерусалим, на празникот.
{2:43} И кога ги поминаа деновите, на враќање дома, Детето Исус остана во Ерусалим, а Неговите родители не знаеја за тоа,
{2:44} туку, мислејќи дека е меѓу сопатниците, изминаа еден ден пат и Го бараа меѓу роднините и познатите.
{2:45} И кога не Го најдоа, се вратија во Ерусалим да Го бараат.
{2:46} И по три дни Го најдоа во Храмот како седи меѓу учителите, ги слуша и ги прашува.
{2:47} А сите кои Го слушаа им се восхитуваа на Неговиот ум и на одговорите.
{2:48} Кога Го видоа се зачудија и мајка Му Му рече: „Чедо, што ни направи така? Гледај! Татко Ти и јас се измачивме, барајќи Те.”
{2:49} Тој им рече: „Зошто Ме баравте? Зар не знаете дека Јас треба да бидам во она, кое што е на Мојот Татко?”
{2:50} Но тие не го разбраа зборот што им го рече.
{2:51} И слезе со нив и дојде во Назарет, и им беше послушен. А Неговата мајка ги чуваше сите тие зборови во своето срце.
{2:52} А Исус напредуваше во мудрост, во растењето и во благодатта пред Бога и пред луѓето.
{3:1} А во петнаесеттата година од владеењето на царот Тибериј, кога Понтие Пилат беше управител на Јудеја, и Ирод четворовласник на Галилеја, а неговиот брат Филип четворовласник на Итуреја и Трахонитида, а Лисание - четворовласник на Авилинија;
{3:2} при Ана и Кајафа, првосвештеници, Божјото слово дојде до Јована, синот Захариев, во пустината.
{3:3} И тој одеше по целата страна околу Јордан и проповедаше покајно крштавање за проштавање на гревовите,
{3:4} како што е напишано во книгата со зборовите на пророкот Исаија, кој вели: „Глас на еден, кој вика во пустината: ‘Пригответе пат за Господа, израмнете ги Неговите патеки!
{3:5} Нека се исполни секоја долина, и секоја гора и секое ритче нека се снизат; кривите ќе станат прави, а нерамните места нека бидат глатки!
{3:6} И секое тело ќе го види Божјото Спасение!’
{3:7} На множеството пак, кое доаѓаше да биде крстено од него, му велеше: „Змиини породи! Кој ве предупреди од гневот што иде?
{3:8} Донесете плодови достојни за покајание и не зборувајте сега во себеси: ‘Го имаме Авраама за татко!’ Зашто ви велам, дека Бог може и од овие камења да му издигне деца на Авраама.
{3:9} А и секирата веќе лежи при коренот на дрвјата. Затоа, секое дрво што не дава добар плод, се сече и се фрла во оган.”
{3:10} А народот го праша: „Тогаш, што да правиме?”
{3:11} А тој им одговори и рече: „Кој има две облеки, нека му даде на оној кој нема; и кој има храна нека го прави истото!”
{3:12} Дојдоа и цариниците да ги крсти и му рекоа: „Учителе, што да правиме ние?”
{3:13} Тој им рече: „Не барајте ништо повеќе од она, што ви е определено!”
{3:14} Го прашаа и војниците: „Што да правиме ние?” И им рече: „Не измачувајте никого и не клеветете, и бидете задоволни со своите плати!”
{3:15} А бидејќи луѓето беа во недоумица и сите размислуваа во своите срца за Јована - да не е тој Христос,
{3:16} Јован им одговори на сите: „Јас ве крштавам во вода; но иде посилен од мене, Кому јас не сум достоен да го одврзам ременот на Неговите обувки; Тој ќе ве крсти во Светиот Дух и оган.
{3:17} Во Неговата рака е лопатата, за да го очисти Своето гумно и за да ја собере пченицата во Својата житница; а плевата ќе ја изгори со неизгаслив оган.”
{3:18} И така му го проповедаше Евангелието на народот, напомнувајќи и многу други нешта.
{3:19} А четворовласникот Ирод, кого тој го укори заради Иродијада, сопругата на Филипа, брата му, и заради сите зли дела, што ги направил Ирод,
{3:20} кон сите нив го додаде уште ова: го затвори Јована во темница.
{3:21} Кога се крсти сиот народ - се крсти и Исус и кога се молеше - небото се отвори,
{3:22} и Светиот Дух слезе на Него, во телесен облик, како гулаб, и се чу глас од небото: „Ти си Мојот возљубен Син, во Тебе е Мојата милина.”
{3:23} А Тој - Исус имаше околу триесет години, кога почна да проповеда и беше - како што мислеа - син Јосифов, Илиев,
{3:24} Мататов, Левиин, Мелхиев, Јанаев, Јосифов,
{3:25} Мататиев, Амосов, Наумов, Еслимов, Нангеев,
{3:26} Матов, Мататиев, Семеинов, Јосифов, Јудин,
{3:27} Јоананов, Рисаев, Зоровавелов, Салатилов, Нириев,
{3:28} Мелхиев, Адиев, Косамов, Елмодамов, Иров,
{3:29} Јосиев, Елиезеров, Јоримов, Мататов, Левиин,
{3:30} Симеонов, Јудин, Јосифов, Јонанов, Елијакимов,
{3:31} Мелаев, Маинанов, Мататиев, Натанов, Давидов,
{3:32} Јесеев, Овидов, Воозов, Салмонов, Насанов,
{3:33} Аминададов, Арамов, Есромов, Фаресов, Јудин,
{3:34} Јаковов, Исаков, Авраамов Тарин, Нахоров,
{3:35} Серухов, Рагавов, Фалеков, Еверов, Салин,
{3:36} Каинанов, Арфаксадов, Симов, Ноев, Ламехов,
{3:37} Матусалов, Енохов, Јаредов, Малелеилов, Каинанов,
{3:38} Еносов, Ситов, Адамов, Божји.
{4:1} А Исус исполнет со Светиот Дух, се врати од Јордан, и Духот Го водеше во пустината
{4:2} четириесет дена, каде беше искушуван од ѓаволот. А во тие дни не јадеше ништо, а кога поминаа тие, Тој огладне.
{4:3} Тогаш ѓаволот Му рече: „Ако си Син Божји, кажи му на овој камен да стане леб.”
{4:4} А Исус му одговори: „Напишано е, дека човекот не ќе живее само со леб.”
{4:5} И го одведе на високо и Му ги покажа, во еден миг, сите царства на светот
{4:6} и Му рече ѓаволот: „Ќе ти ја дадам сета власт и нивната слава, зашто мене ми е предадена и јас ја давам кому што сакам.
{4:7} И така, ако ми се поклониш, сè ќе биде Твое.”
{4:8} А Исус одговори и му рече: „Бегај од Мене, сатано, оти е напишано: ‘Поклонувај Му се на Господа, Твојот Бог, и само Нему служи Му!’
{4:9} И Го одведе во Ерусалим и Го постави на врвот на Храмот и Му рече: „Ако си Божји Син, фрли се оттука долу,
{4:10} зашто е напишано: ‘Ќе им заповеда на Своите ангели за Тебе, да Те запазат
{4:11} и ќе Те носат на раце, за да не си ја сопнеш Твојата нога на камен.’
{4:12} Исус одговори и му рече: „Кажано е: ‘Не искушувај Го Господа, Својот Бог.’”
{4:13} И откако го заврши секое искушение, ѓаволот отстапи од Него за некое време.
{4:14} И Исус се врати, во силата на Духот, во Галилеја и гласот за Него се разнесе по целата околина.
{4:15} А Тој поучуваше по нивните синагоги и сите Го прославуваа.
{4:16} И дојде во Назарет, каде што беше пораснал; влезе во саботен ден во синагогата, според Својот обичај, и стана да чита.
{4:17} Му го подадоа книжниот свиток на пророкот Исаија и го одвитка и го најде местото каде што беше напишано:
{4:18} ”Господовиот Дух е на Мене, зашто Ме помаза и Ме испрати да им проповедам на бедните; да ги исцелам скрушените по срце,
{4:19} да им навестам на заробениците, дека ќе бидат пуштени, на слепите дека ќе прогледаат; да ги пуштам на слобода напатените; и да ја навестам благопријатната Господова година.”
{4:20} Го завитка свитокот, му го врати на службеникот и седна, а очите на сите во синагогата беа свртени кон Него.
{4:21} И почна да им зборува: „Денес се исполни ова писмо, во вашите уши.
{4:22} И сите Му посведочија и им се восхитуваа на благодатните зборови, што излегуваа од Неговата уста. И велеа: „Не е ли Овој Синот Јосифов?”
{4:23} И им рече: „Секако ќе ми ја кажете пословицава: ‘Лекаре, излечи се сам!’ Направи и тука, во својот роден крај, сè што чувме дека си направил во Капернаум.”
{4:24} Тогаш им рече: „ Вистина ви велам, дека ниеден пророк не е примен во својата родина.
{4:25} Вистина ви велам - имаше многу вдовици во Израел, во времето на Илија, кога небото беше затворено три години и шест месеци и настана голема глад по целата земја;
{4:26} и при ниедна од нив не беше пратен Илија, а само при жената вдовица во Сидонската Сарепта.
{4:27} Исто имаше многу лепрозни во Израел во времето на пророкот Елисеј, но ниеден од нив не беше очистен освен Сириецот Нааман.”
{4:28} А кога го чуја тоа, сите во синагогата се наполнија со гнев
{4:29} и станаа, и Го истераа од градот, и Го одведоа до стрмнината, на која беше соѕидан нивниот град, за да Го фрлат долу.
{4:30} Но Тој помина меѓу нив и си отиде.
{4:31} И слезе во Капернаум, град во Галилеја. И ги поучуваше во сабота.
{4:32} И и се восхитуваа на Неговата наука, зашто Неговото слово беше силно.
{4:33} А во синагогата имаше човек опфатен од дух на нечист бес; тој извика со силен глас:
{4:34} ”Ех, што имаме ние со Тебе - Исусе Назареецу? Дали дојде да нè упропастиш? Знам, Кој си Ти: Божји Светец.”
{4:35} А Исус го прекоруваше, велејќи: „Молкни и излези од него!” Тогаш бесот го кутна на средина и излезе од него, и ништо не му напакости.
{4:36} И сите се исплашија и си велеа еден на друг: „Какво е тоа слово, да со власт и со сила им заповеда на нечистите духови и излегуваат?”
{4:37} И се разнесе глас за Него по сите околни места.
{4:38} И стана од синагогата, влезе во Симоновиот дом. А Симоновата тешта беше опфатена од силна треска и Го помолија за неа.
{4:39} И се наведна кон неа, и запрети на треската, и таа ја остави, и стана веднаш и им служеше.
{4:40} А кога сонцето зајде, сите, кои имаа болни од разни болести ги доведоа при Него. А Тој ги положи рацете на секого од нив и ги исцели.
{4:41} И лоши духови излегуваа од мнозина и викаа, велејќи: „Ти си Божји Син.” А Тој ги прекори и не им дозволуваше да зборуваат, зашто знаеја дека Тој е Христос.
{4:42} А кога се раздени, Тој излезе и отиде на пусто место, а народот Го бараше и дојдоа до Него, и сакаа да Го задржат, за да не си отиде од нив.
{4:43} А Тој им рече: „И на другите градови треба да им го проповедам Евангелието за Божјото Царство, зашто Сум испратен за тоа.”
{4:44} И проповедаше по синагогите во земјата Јудејска.
{5:1} Еднаш, додека народот се притискаше кон Него, за да го слуша Божјото Слово, а Тој стоеше при Генисаретското Езеро,
{5:2} виде два кораба покрај брегот. Рибарите беа излегле од нив и ги плавеа мрежите.
{5:3} Тој влезе во едниот кораб, кој беше Симонов, го замоли да го оддалечи малку од копното. Потоа седна и го поучуваше народот од коработ.
{5:4} А кога прекрати да зборува, му рече на Симона: „Одвеслај кон длабокото и фрлете ги своите мрежи за лов!”
{5:5} Симон Му одговори и рече: „Учителе, цела ноќ се трудевме и ништо не уловивме; но на Твој збор, ќе ги фрлам мрежите.”
{5:6} И кога го направија тоа, уловија големо множество риба, така што им се кинеа мрежите.
{5:7} И им дадоа знак на другарите, во другиот кораб, за да дојдат и да им помогнат. И дојдоа и ги наполнија двата кораба, така што почнаа да тонат.
{5:8} Кога Симон Петар го виде тоа, падна пред Исусовите колена и рече: „Оди си од мене, Господи, зашто сум грешен човек!”
{5:9} Зашто се зачудија - тој и сите, кои беа со него, заради ловот на рибите што ги уловија.
{5:10} А исто така и Заведеевите синови, Јован и Јаков, кои беа Симонови другари. А Исус му рече на Симона: „Не бој се! Отсега ќе ловиш луѓе!”
{5:11} И ги извлекоа корабите на суво, оставија сè и отидоа по Него.
{5:12} И кога беше во еден град, ете, човек целиот лепрозен, штом Го виде Исуса падна ничкум и Го замоли, велејќи: „Господи, ако сакаш, можеш да ме очистиш.”
{5:13} Тогаш ја протегна раката, го допре и рече: „Сакам, очисти се!” И веднаш лепрата падна од него.
{5:14} И му заповеда никому да не му кажува, туку му рече: „Оди, покажи му се на свештеникот и принеси жртва за твоето очистување, како што заповеда Мојсеј, ним за сведоштво!”
{5:15} А гласот за Него сè повеќе се разнесуваше и големо множество народ доаѓаше да Го слуша и да се лечи од своите болести.
{5:16} А Тој се повлекуваше во пустината и се молеше.
{5:17} И кога еден ден поучуваше, седеа фарисеите и законоучителите, кои дојдоа од сите галилејски и јудејски села и од Ерусалим. А Господовата сила беше таму за да ги исцели.
{5:18} И ете, луѓето донесоа на постела фатен човек и гледаа да го внесат и да го положат пред Него.
{5:19} И бидејќи не најдоа од каде да го внесат заради множеството, се искачија на покривот и го спуштија низ отвор, сосè постела, насредина пред Исуса.
{5:20} Кога ја виде нивната вера, рече: „Човеку, ти се опростуваат гревовите.”
{5:21} Тогаш книжниците и фарисеите почнаа да размислуваат, велејќи: „Кој е Овој, Кој хули на Бога? Кој може да ги опростува гревовите освен Единиот Бог?”
{5:22} А Исус, кога ги созна нивните мисли, во одговор им рече: „Зошто размислувате така во своите срца?
{5:23} Што е полесно да се рече: ‘Ти се опростуваат гревовите’ или ‘Стани и оди’!
{5:24} Но, да знаете дека Човечкиот Син има власт на земјата да ги опростува гревовите, му рече на фатениот: „Тебе ти велам, стани и дигни го својот одар и оди си во својот дом!”
{5:25} И веднаш стана пред нив, го зеде она на кое лежеше, и си отиде дома, славејќи Го Бога.
{5:26} И тие сите се зачудија и Го славеа Бога и - исполнети со страв - зборуваа: „Денес видовме чудни нешта!”
{5:27} И потоа излезе и го забележа цариникот по име Левиј, како седи во царинарницата, и му рече: „Врви по Мене!”
{5:28} Тој остави сè, стана и тргна по Него.
{5:29} И Левиј му приреди голема гозба во својот дом; имаше и многу цариници и други прилегнати покрај трпезата.
{5:30} А фарисеите и нивните книжници им негодуваа на Неговите ученици, велејќи:” Зошто јадете и пиете со цариниците и грешниците?”
{5:31} Исус одговори и им рече: „Здравите немаат потреба од лекар, туку болните.
{5:32} Не дојдов да ги повикам праведните, туку грешниците на покајание.”
{5:33} А тие Му рекоа тогаш: „Јовановите ученици постат често и се молат, така и фарисејските, а Твоите јадат и пијат?”
{5:34} Исус пак им рече: „Можете ли да ги натерате сватовите да постат додека е младоженецот со нив?
{5:35} Туку ќе дојдат дни кога младоженецот ќе биде грабнат од нив; тогаш ќе постат, во тие дни.
{5:36} А им ја кажа и оваа парабола: „Никој не кине крпа од нова облека, за да ја стави на стара облека; инаку ја кине новата облека, а на старата не и прилега крпа од новата.
{5:37} И никој не налева ново вино во стари мевови; инаку новото вино ќе ги скине мевовите и ќе истече, а мевовите ќе пропаднат.
{5:38} Туку ново вино, треба да се налева во нови мевови, па се запазува и едното и другото.
{5:39} И никој - откако пил старо вино - не сака ново, зашто вели: „Старото е подобро.”
{6:1} Се случи во втората главна сабота, да минува низ посевите, а Неговите ученици кинеа класје, го триеја со рацете и јадеа.
{6:2} А некои од фарисеите рекоа: „Зошто го правите тоа, што не е дозволено да се прави во саботни денови?”
{6:3} Исус одговори и им рече: „Зар не сте читале што направи Давид кога огладне тој и тие, кои беа со него?
{6:4} И како влезе во Божјиот Дом, ги зеде поставените лебови и јаде, им даде и на оние, кои беа со него, што никому не е дозволено да ги јадат, а само свештениците.
{6:5} И им рече: „Човечкиот Син е Господар и на саботата.”
{6:6} А во една друга сабота влезе во синагогата и поучуваше, а таму имаше и еден човек, чија десна рака беше исушена.
{6:7} А книжниците и фарисеите Го набљудуваа - дали ќе лекува во сабота - за да можат да Го обвинат.
{6:8} А Тој ги знаеше нивните мисли и му рече на човекот со исушената рака: „Стани и исправи се на средина!” И стана и се исправи.
{6:9} А Исус им рече: „Ве прашувам вас: што е дозволено да се прави во сабота: добро или зло? Да се спаси живот или да се погуби?”
{6:10} И ги изгледа сите наоколу и му рече: „Протегни ја раката!” А тој направи така, и раката му стана здрава како другата.
{6:11} А тие се исполнија со безумна јарост и се договараа меѓу себе што би можеле да Му направат на Исуса.
{6:12} Во тие дни се искачи на гората, за да се моли; и ја помина ноќта, молејќи Му се на Бога.
{6:13} А кога се раздени, ги повика Своите ученици и од нив избра Дванаесетмина, кои и ги нарече апостоли:
{6:14} Симон, кого го нарече и Петар, и брата му Андреја; Јакова и Јована; Филипа и Вартоломеја;
{6:15} Матеја и Тома; Јакова Алфеев и Симона, наречен Зилот;
{6:16} Јуда Јаковов и Јуда Искариотски кој стана и предавник.
{6:17} И кога слезе, заедно со нив, и застана на едно рамно место, и множество Негови ученици и множество народ од цела Јудеја и од Ерусалим, од Тирското и Сидонското приморје,
{6:18} кои дојдоа да Го чујат и да се исцелат од своите болести, и оздравуваа и оние, кои беа измачувани од нечисти духови.
{6:19} И целиот народ сакаше да се допре до Него, зашто од Него излегуваше сила и ги лекуваше сите.
{6:20} И Тој ги подигна Своите очи кон Своите ученици и рече: „Блажени сте вие бедните, зашто е ваше Божјото Царство!
{6:21} Блажени сте вие, кои гладувате сега, зашто ќе се наситите! Блажени сте вие, кои плачете сега, зашто ќе се смеете!
{6:22} Блажени сте кога луѓето ќе ве замразат, и кога ќе ве одделат и ве похулат и го исфрлат вашето име како лошо, заради Човечкиот Син!
{6:23} Радувајте се во тој ден и ликувајте, зашто ете, голема е вашата награда на небото. Зашто нивните татковци им правеа исто така на пророците.
{6:24} Но, горко вам богати, зашто ја примивте својата утеха.
{6:25} Горко вам, кои сте сити сега, зашто ќе гладувате. Горко вам, кои се смеете сега, зашто ќе жалите и ќе плачете.
{6:26} Горко вам, кога сите луѓе ќе зборуваат добро за вас; зашто нивните татковци им правеа така на лажните пророци.
{6:27} Но, на вас - кои слушате - ви велам: „Љубете ги своите непријатели; правете им добро на оние, кои ве мразат.
{6:28} Благословувајте ги оние, кои ве колнат; молете се за оние, кои ве навредуваат.
{6:29} На оној, кој ќе те плесне по едниот образ, заврти му го и другиот; и на тој, кој ти ја зема наметката, не му ја откажувај ни кошулата.
{6:30} Дај му на секој, кој бара од тебе. И не барај го назад твоето од оној, кој зема од тебе.
{6:31} И како што сакате да ви прават луѓето вам, така правете им и вие ним.
{6:32} И ако ги љубите оние, кои ве љубат вас, каква ви е благодарноста? И грешниците ги љубат оние, кои ги љубат нив.
{6:33} И ако им правите добро на оние, кои вам ви прават добро, каква ви е благодарноста? И грешниците го прават истото.
{6:34} И ако им позајмувате на оние, од кои се надевате дека ќе добиете, каква ви е благодарноста? И грешниците им позајмуваат на грешниците, за да примат исто толку.
{6:35} Туку, љубете ги своите непријатели, правете им добро и позајмувајте им без да чекате нешто. И вашата награда ќе биде голема и ќе бидете синови на Сèвишниот, зашто Тој е благ кон неблагодарните и злите.
{6:36} Бидете милостиви како што и вашиот Татко е милостив.
{6:37} И не судете и нема да бидете судени; и не осудувајте и нема да бидете осудувани. Проштавајте и ќе ви биде простено!
{6:38} Давајте и ќе ви се даде: добра мерка - набиена, натресена, преполнета, ќе ви биде дадена во скутот, зашто со каква мерка мерите, со таква ќе ви се одмери.”
{6:39} А им кажа и парабола: „Може ли слепец да води слепец? Зар не ќе паднат обајцата во јама?
{6:40} Нема ученик над својот учител, секој кој ќе се усоврши ќе биде како Неговиот учител.
{6:41} А зошто ја гледаш раската во окото на својот брат, а не ја забележуваш гредата во своето око?
{6:42} Како можеш да му речеш на брата си: ‘Брате, остави ме да ја извадам раската од твоето око!’ А сам не ја гледаш гредата во своето око? Лицемере, извади ја најнапред гредата од своето око, па тогаш ќе гледаш како да ја извадиш раската од окото на твојот брат!
{6:43} Нема добро дрво што дава гнил плод; ниту гнило дрво што дава добар плод.
{6:44} Зашто секое дрво се познава по својот род. Не се берат смокви од трње, ниту грозје од капина.
{6:45} Добриот човек, од доброто сокровиште на своето срце, изнесува добро; а лошиот човек, од лошото сокровиште изнесува зло, зашто неговата уста зборува од она, што го преполнува неговото срце.
{6:46} И зошто Ме нарекувате: ‘Господи! Господи!’ а не го правите она, што го велам?”
{6:47} Секој кој доаѓа при Мене и ги слуша Моите зборови, и ги исполнува, ќе ви кажам кому му е сличен.
{6:48} Сличен е на човек, кој гради куќа: ископал длабоко и поставил основи на камен, а кога стана наводнение реката се насочи кон куќата, но не можеше да ја помрдне, зашто беше добро изградена.
{6:49} А кој слуша и не исполнува, приличи на човек, кој соѕидал куќа на земја, без основи. Реката се насочи кон неа, и таа се урна веднаш, и паѓањето на таа куќа беше големо.”
{7:1} А кога ги сврши сите Свои зборови, во ушите на народот, влезе во Капернаум.
{7:2} А слугата на еден стотник - кого тој го почитуваше - беше болен на умирање.
{7:3} И кога чу за Исуса, испрати при Него јудејски старешини, за да Го замолат да дојде и да му го излекува слугата.
{7:4} А кога стигнаа при Исуса, Го молеа усрдно, велејќи: „Заслужува да го направиш тоа за него,
{7:5} зашто го љуби нашиот народ. И синагога ни изгради.”
{7:6} Исус тргна со нив. И кога веќе не беше далеку од куќата, стотникот испрати пријатели да Му речат: „Господи, не труди се, зашто не сум достоен да влезеш под мојот покрив.
{7:7} Затоа и не се сметав достоен да Ти пристапам - туку кажи само збор и мојот слуга ќе оздрави!
{7:8} Зашто исто и јас сум човек под власт, и имам потчинети војници; и на едниот му велам: ‘Оди!’ и тој оди; а на другиот: ‘Дојди!’ - и доаѓа; а на својот слуга: ‘Направи го тоа!’ - и го прави.”
{7:9} Кога го чу тоа, Исус се зачуди и се заврте кон народот, што врвеше по Него и рече: „Ви велам, толкава вера не најдов ни во Израел.”
{7:10} И кога испратените се вратија дома, го најдоа слугата здрав.
{7:11} Потоа Исус отиде во градот наречен Наин; а со Него одеа Неговите ученици и големо множество.
{7:12} А кога се приближи до градската врата, ете, изнесуваа мртовец, единствен син на мајка му, која беше вдовица и со неа имаше големо множество од градот.
{7:13} А кога Господ ја виде, се сожали на неа и и рече: „Не плачи!”
{7:14} Тогаш се приближи и го допре носилото - носителите пак застанаа - и рече: „Момче, тебе ти зборувам, стани!”
{7:15} Мртвиот седна и почна да зборува; и Тој го предаде на мајка му.
{7:16} И страв ги опфати сите, и Го славеа Бога и велеа: „Голем пророк се јави меѓу нас” и „Бог го посети Својот народ.”
{7:17} И се разнесе овој глас за Него по цела Јудеја и по целата околина.
{7:18} Му соопштија на Јована за сè тоа неговите ученици.
{7:19} А Јован повика двајца свои ученици и ги испрати при Господа да Го прашаат: „Ти ли си Оној, Кој треба да дојде или да чекаме друг?”
{7:20} Кога овие мажи дојдоа при Него, рекоа: „Јован Крстител нè прати при Тебе, велејќи: Ти ли си Оној, Кој треба да дојде, или да чекаме друг?”
{7:21} Во тој час исцели мнозина од болести, маки и зли духови, и на мнозина слепци им подари вид.
{7:22} Тогаш ним им одговори: „Одете и раскажете му на Јована што видовте и чувте: слепи прогледуваат, хроми проодуваат, лепрозните се очистуваат, глувите прослушуваат, мртвите стануваат и на бедните им се проповеда Евангелието;
{7:23} и блажен е оној, кој не ќе се соблазни во Мене!”
{7:24} А кога Јовановите пратеници си отидоа, почна да му зборува на народот за Јована: „Што излеговте да видите во пустината? Трска ли, што ветерот ја лулее?
{7:25} Или, што излеговте да видите? Човек облечен во меки облеки? Ете, луѓето, кои носат сјајни облеки и живеат раскошно, се во царските дворци.
{7:26} Туку, што излеговте да видите? Пророк ли? Да, ви велам и повеќе од пророк!
{7:27} Тој е оној, за кого е пишано: „Ете, го праќам Мојот Ангел пред Твоето лице, кој ќе го приготви Твојот пат пред Тебе!”
{7:28} Ви велам: меѓу родените од жени никој пророк не е поголем од Јована; но најмалиот во Божјото Царство е поголем од него.”
{7:29} И сиот народ, кој чу - и цариниците - ја признаа Божјата правда, зашто беа крстени со Јовановото крштавање.
{7:30} А фарисеите и закониците го отфрлија она, што Бог сакаше да направи со нив, и не го примија неговото крштавање.
{7:31} А со кого да ги споредам луѓето од ова поколение? Кому му се слични?
{7:32} Тие се како децата, кои седат по пазариштата и си викаат едни на други: ‘Ви свиревме и не игравте! Ридавме и не плачевте!’
{7:33} Зашто дојде Јован Крстител, ниту јаде леб, ниту пие вино, а велите: „Бес има!”
{7:34} Дојде Човечкиот Син, Кој јаде и пие, а велите: „Ете, изедник и пијаница, пријател на цариниците и грешниците!
{7:35} И ја оправдаа мудроста сите нејзини чеда!”
{7:36} Еден од фарисеите Го помоли да јаде со него. Тој влезе во фарисеевиот дом и прилегна до трпезата.
{7:37} И ете, една жена од градот, која беше грешница, кога научи дека Тој е прилегнат до трпезата во фарисеевата куќа, донесе со себе алабастрен сад со миро,
{7:38} и застана зад Неговите нозе плачејќи и почна да Му ги мие нозете со солзи, да ги брише со својата коса; и ги целиваше Неговите нозе и ги помазуваше со миро.
{7:39} И кога го виде тоа фарисејот, кој Го повика, рече во себеси: „Да е Овој пророк, би знаел која е и каква е оваа жена, која се допира до Него: дека е грешница.”
{7:40} А Исус пак му одговори и рече: „Симоне, имам да ти кажам нешто.” А тој: „Учителе, кажи!”
{7:41} Рече: „Двајца му беа должни на еден заемодавач; едниот му должеше пет стотини динарии, а другиот педесет.
{7:42} А бидејќи немаа да му вратат, тој им прости на двајцата. И така, кој од нив ќе го возљуби повеќе?”
{7:43} Симон одговори: „Мислам оној кому повеќе му подарил.” А Тој му рече: „ Право пресуди!”
{7:44} И кога се заврте кон жената му рече на Симона: „Ја гледаш ли оваа жена? Влегов во твојот дом, ти не ми даде вода за нозе, а таа со солзи ми ги облеа нозете и со својата коса ги истри.
{7:45} Ти не ми даде целив, а таа откако влегов, не прекратува да Ми ги целива нозете.
{7:46} Ти не ми ја помаза главата со масло, а таа Ми ги помаза нозете со миро.
{7:47} Затоа, ти велам, простени и се многу гревови, зашто имаше многу љубов; кому малку се простува - малку љуби.”
{7:48} А нејзе и рече: „Простени ти се гревовите.”
{7:49} А тие, кои беа заедно покрај трпезата, почнаа да зборуваат во себе: „Кој е Овој, Кој и гревови проштава?”
{7:50} А на жената и рече: „Твојата вера те спаси! Оди си со мир!”
{8:1} Потоа, одеше по градовите и селата, проповедувајќи и навестувајќи го Божјото Царство. А со Него беа Дванаесетмината
{8:2} и некои жени, кои беа излечени од зли духови и болести: Марија, наречена Магдалена, од која беа излегле седум бесови;
{8:3} и Јоана сопруга на Иродовиот управител Хуза; Сусана и многу други, кои им служеа со своите имоти.
{8:4} Откако се собра големо множество и кога луѓе од сите градови дојдоа при Него, им рече во парабола:
{8:5} ”Излезе сејач да сее свое семе. И додека сееше - едно падна покрај патот, и го изгазија и небесните птици го исколваа.
{8:6} Друго пак падна на камен, изникна и се исуши, зашто немаше влага.
{8:7} Друго падна меѓу трње и трњето - растејќи со него - го задушија.
{8:8} А друго падна на добра земја, изникна и донесе стократен плод.” Кога го рече тоа, извика: „Кој има уши да слуша нека слуша!”
{8:9} А Неговите ученици Го прашаа, што значи оваа парабола?
{8:10} Тој пак им рече: „Вам ви е дадено да ги знаете тајните на Божјото Царство; а на другите им се даваат во параболи, така што: гледајќи да не гледаат и слушајќи да не разбираат.
{8:11} А ова парабола значи: семето е Божјото Слово.
{8:12} Оние крај патот - тие чуле; потоа доаѓа ѓаволот и им го зема словото од нивните срца, за да не поверуваат и да не се спасат.
{8:13} На камен се тие, кои - штом чујат - со радост го примаат Словото, но ни тие немаат корен; веруваат некое време, но отпаѓаат во време на искушенија.
{8:14} Паднатото меѓу трње, тоа се оние, кои слушале и кога си отидат ги задушуваат грижите, богатството и животните уживања, и не донесуваат зрел плод.
{8:15} А она на добрата земја - тоа се оние, кои ќе го чујат Словото, го чуваат во добро и чисто срце и донесуваат плод во трпение.”
{8:16} ”Никој - кој запалил светилка - не ја покрива со сад ниту ја става под леглото, туку ја става на светилник, за да ја видат светлината оние, кои влегуваат.
{8:17} Зашто нема ништо тајно, што не ќе стане јавно; ниту скриено, што не ќе се разбере и излезе на видело.
{8:18} И така, внимавајте како слушате! Зашто, кој има, ќе му се даде; кој нема, ќе му се одземе и она, што мисли дека го има.”
{8:19} А мајка Му и браќа Му дојдоа при Него, но не можеа да Му се приближат заради множеството.
{8:20} И некој Му јави: „Мајка Ти и Твоите браќа стојат надвор и сакаат да Те видат.”
{8:21} А Тој им одговори и рече: „Моја мајка и Мои браќа се оние, кои го слушаат Божјото Слово и го исполнуваат.”
{8:22} А еден ден, Тој влезе во кораб со Своите ученици и им рече: „Да минеме на другата страна на езерото!” И отпловија.
{8:23} А Тој заспа додека пловеа. Тогаш над езерото се спушти бура и коработ се наполни со вода, и беа во опасност.
{8:24} И дојдоа и Го разбудија, велејќи: „Учителе, Учителе! Загинуваме!” А Тој се разбуди, им запрети на ветерот и на брановите и се смирија, па настана тишина.
{8:25} А ним им рече: „Каде ви е верата?” А тие, уплашени се чудеа и си рекоа еден на друг: „Кој е Овој што им заповеда на ветровите и на водата, и Му се покоруваат?”
{8:26} И допловија до Гадаринскиот крај, спроти Галилеја.
{8:27} А кога излезе на копно, Го сретна еден човек од градот, кој имаше зли духови, и долго време не носеше облека, ниту живееше во куќа, туку во гробовите.
{8:28} Кога Го виде Исуса, извика, падна пред Него и рече многу гласно: „Што сакаш од мене, Исусе, Сине на Сèвишниот Бог? Те молам, не ме измачувај!”
{8:29} Зашто му беше заповедал на нечистиот дух да излезе од човекот, кого го опфатил одамна, така што го врзуваа со вериги и го држеа во окови, и го чуваа, но тој ги раскинуваше оковите и бесот го гонеше во пустините.
{8:30} Исус го праша: „Како ти е името?” Тој пак рече: „Легион”, зашто многу демони влегле во него.
{8:31} И Го замолија да не им наредува да одат во бездната.
{8:32} А таму по ридот, имаше големо стадо свињи, што пасеа. И демоните Го замолија да им дозволи да влезат во свињите, и им дозволи.
{8:33} И откако излегоа демоните од човекот, влегоа во свињите; и стадото се спушти низ стрмнината во езерото и се удави.
{8:34} А кога пастирите видоа што се случи, избегаа и јавија за тоа во градот и во селата.
{8:35} Луѓето пак излегоа да видат што се случи, па дојдоа при Исуса и го најдоа човекот, од кого излегоа нечистите духови, како седи до Исусовите нозе, облечен и умен, и се исплашија.
{8:36} А тие, кои го видоа тоа, им раскажаа како беше спасен бесниот.
{8:37} И целото множество од Гадаринската околина Го замоли да отиде од нив, зашто ги опфати голем страв, Тој пак влезе во коработ и се врати.
{8:38} А човекот, од кого излегоа демоните, Го молеше да остане со Него; но го отпушти, велејќи:
{8:39} ”Врати се во својот дом и раскажувај што ти направи Бог!” И си отиде разгласувајќи по целиот град што му направи Исус.
{8:40} А кога се врати Исус, народот Го прими, зашто сите Го чекаа.
{8:41} И ете, дојде човек, по име Јаир, кој беше настојник на синагогата, и падна пред Исусовите нозе и Го замоли да влезе во Неговата куќа,
{8:42} зашто имаше единствена ќерка, на околу дванаесет години, и таа беше на умирање. И кога одеше, народот се туркаше околу Него.
{8:43} А една жена, која страдаше дванаесет години од крвотечение и која го потроши сиот свој имот по лекарите, а ниеден не можеше да ја излечи,
{8:44} Му пристапи одзади и се допре до работ на Неговата наметка, и веднаш и прекрати нејзиното крвотечение.
{8:45} А Исус рече: „Кој се допре до Мене?” А кога сите одречуваа, Петар рече: „Учителе, многу народ Те турка и притиска.”
{8:46} Исус пак рече: „Некој се допре до Мене, зашто почувствував дека сила излезе од Мене.”
{8:47} А штом жената виде дека не може да се сокрие, пристапи треперејќи, падна пред Него и кажа пред сиот народ, зошто се допрела до Него и како оздравела веднаш.
{8:48} А Тој и рече: „Ќерко, твојата вера те спаси; оди си со мир!”
{8:49} Додека Тој уште зборуваше, дојде некој од куќата на настојникот и рече: „Ќерка ти умре, не измачувај Го повеќе Учителот!”
{8:50} Штом Исус чу, му рече: „Не бој се! Само верувај и ќе биде спасена.”
{8:51} А кога дојде во куќата, не му дозволи никому да влезе со Него, освен на Петра, Јована и Јакова, и на таткото и мајката на девојчето.
{8:52} Сите плачеа и тажеа по неа. Тој пак им рече: „Не плачете, зашто не е умрена, туку спие!”
{8:53} И Му се потсмевнуваа, зашто знаеја дека е умрена.
{8:54} А Тој ја фати нејзината рака и извика: „Дете, стани!”
{8:55} И нејзе и се врати духот, и стана веднаш, и Тој нареди да и дадат да јаде.
{8:56} Нејзините родители се зачудија, а Тој им заповеда никому да не кажуваат за тоа што се случило.
{9:1} И ги повика Дванаесетмината и им даде сила и власт, над сите нечисти духови и да лекуваат болни.
{9:2} И ги испрати да го проповедаат Божјото Царство и да исцелуваат болни.
{9:3} И им рече: „Не земајте ништо за пат: ни стап, ни торба, ни леб, ни сребреници! Ниту да имате по две облеки.
{9:4} И во која куќа и да влезете, останете и оттаму тргнувајте.
{9:5} И ако некои не ве примат, излезете од нивниот град, истресете го правот од своите нозе, за сведоштво против нив!”
{9:6} Тогаш отидоа и одеа по селата, проповедувајќи го Евангелието и исцелувајќи насекаде.
{9:7} А четворовласникот Ирод чу за сè што се случува и беше во голема неприлика, зашто некои зборуваа дека Јован воскреснал од мртвите;
{9:8} други дека се појавил Илија; трети пак дека станал еден од старите пророци.
{9:9} Ирод рече: „На Јована јас му ја отсеков главата, но Кој е Овој за Кого слушам такви работи?” И бараше да Го види.
{9:10} А кога се вратија апостолите, Му раскажаа сè што направиле. И ги зеде со Себеси и се повлече насамо, спроти градот наречен Витсаида.
{9:11} Но штом народот разбра за тоа, тргна по Него. И Тој ги прими и им зборуваше за Божјото Царство и ги оздравуваше оние, кои имаа потреба од исцелување.
{9:12} А кога денот почна да превалува, Дванаесетте Му пристапија и Му рекоа: „Отпушти го народот да оди во околните села и селца, за да најде преноќиште и јадење, зашто сме тука во пусто место!”
{9:13} Тој пак им рече: „Дајте им вие да јадат!” А тие рекоа: „Немаме повеќе од пет леба и две риби; освен ние да отидеме и да купиме храна за сиот овој народ!”
{9:14} Зашто беа околу пет илјади мажи. И им рече на Своите ученици: „Седнете ги во купчиња по педесет!”
{9:15} И така направија и ги седнаа сите.
{9:16} Тој ги зеде петте лебови и двете риби, погледна кон небото; ги благослови и ги раскрши и им даваше на учениците, за да ги стават пред народот.
{9:17} И сите јадеа и се наситија, и го кренаа тоа што остана од парчињата - дванаесет кошници.
{9:18} И кога еднаш се молеше сам, а учениците беа со Него, ги праша: „Што вели народот, Кој Сум Јас?”
{9:19} Тие пак одговорија: „Едни велат - Јован Крстител, други - Илија, а трети - дека воскреснал некој од старите пророци.”
{9:20} Тогаш им рече: „А вие што велите, Кој Сум Јас?” Петар во одговор рече: „Христос Божји!”
{9:21} А Тој строго им заповеда, никому да не го кажуваат тоа;
{9:22} велејќи дека Човечкиот Син треба да пострада многу; да биде отфрлен од старешините, свештеничките главатари и книжниците; да биде убиен и да воскресне на третиот ден.
{9:23} И на сите им зборуваше: „Ако некој сака да оди по Мене, нека се одрече од себеси и нека го земе својот крст секој ден, и нека Ме следи!
{9:24} Зашто, кој сака да ја спаси својата душа - ќе ја изгуби; а кој ја изгуби својата душа заради Мене, тој ќе ја спаси.
{9:25} Зашто, каква полза има човекот ако го добие целиот свет, а самиот себе се изгуби или се упропасти?
{9:26} Зашто, кој се срами од Мене и од Моите зборови, и Човечкиот Син ќе се срами од него, кога ќе дојде во Својата слава, и во славата на Таткото и на светите ангели.
{9:27} И вистина ви велам, има некои меѓу овие, што стојат тука, кои нема да ја вкусат смртта, додека не го видат Божјото Царство.”
{9:28} И на околу осум дена по овие зборови, ги зеде со себе Петра, Јована и Јакова и се искачи на гората да се моли.
{9:29} И додека се молеше Неговото лице се измени, а облеката Му стана бела и сјајна.
{9:30} И ете, два човека разговараа со Него; тоа беа Мојсеј и Илија,
{9:31} кои се јавија во слава и говореа за Неговиот излез, што требаше да го заврши во Ерусалим.
{9:32} А сонот ги совлада Петра и неговите другари. А кога се разбудија, ја видоа Неговата слава и двајцата мажи, кои стоеја со Него.
{9:33} И кога тие се разделуваа од Него - Петар Му рече на Исуса: „Учителе, добро е да сме тука; ќе направиме три шатори: еден за Тебе, еден за Мојсеј, еден за Илија” - не знаејќи што зборува.
{9:34} И додека тој уште го зборуваше тоа, дојде облак и ги засени и се исплашија, кога влегоа во облакот.
{9:35} А од облакот дојде глас, кој велеше: „Овој е Мојот Син, Мојот Избраник! Слушајте Го Него!”
{9:36} Кога гласот екна, Исус се најде Сам. Тие пак молчеа и никому ништо не кажуваа во тие дни, за она што видоа.
{9:37} А на другиот ден, кога слегуваа од гората големо мноштво Го пресретна.
{9:38} И ете, еден човек од народот извика: „Учителе, Те молам, погледни на мојот син, зашто ми е единец!
{9:39} Ете, духот го фаќа и тој вика одеднаш, и го растргува така, што фрла пена и сотрувајќи го, одвај си оди од него.
{9:40} И ги помолив Твоите ученици, за да го истераат, но не можеа.”
{9:41} Исус пак одговори и рече: „О, роде неверен и расипан, до кога ќе бидам со вас и до кога ќе ве трпам? Доведи го твојот син тука!”
{9:42} И додека му приоѓаше бесот го фрли на земја и почна да го крши; но Исус го прекори на нечистиот дух и го оздрави детето и му го предаде на татко му.
{9:43} И сите се чудеа на Божјото величие. И додека сите се восхитуваа на сè она што направи, Тој им рече на Своите ученици:
{9:44} ”Сложете ги овие зборови во своите уши: „Човечкиот Син ќе биде предаден во човечки раце!”
{9:45} Но тие не го разбраа тој збор, зашто беше сокриен од нив, за да не го разберат, а се плашеа да го прашаат за овој збор.
{9:46} И им дојде мисла - кој од нив ќе биде поголем?
{9:47} А Исус, знаејќи ја мислата на нивните срца, зеде едно дете и го постави покрај Себеси,
{9:48} и им рече: „Кој го прима ова дете, во Мое име - Мене Ме прима. А кој Ме прима Мене, Го прима Оној, Кој Ме пратил; зашто, кој е најмал меѓу сите вас, тој е голем.”
{9:49} А Јован проговори и рече: „Учителе, видовме еден, кој истерува нечисти духови во Твое име, и му забранивме, зашто не оди со нас.”
{9:50} Исус пак му рече: „Не бранете му - зашто, кој не е против вас - за вас е.”
{9:51} А кога дојде време да се вознесе, Тој го насочи Своето лице да патува за Ерусалим;
{9:52} и испрати гласници пред Своето лице. Тие отидоа и дојдоа во едно самарјанско село - да приготват место за Него.
{9:53} Но не Го примија, зашто лицето Му беше кон Ерусалим.
{9:54} Кога го видоа тоа учениците, Јаков и Јован рекоа: „Господи, сакаш ли да заповедаме да слезе оган од небото и да ги истреби, како што направи и Илија?”
{9:55} А Тој се заврте и ги укори, велејќи: „Вие не знаете од каков дух сте;
{9:56} зашто Човечкиот Син не дојде да погубува човечки души, но да ги спаси.” И отидоа во друго село.
{9:57} И додека одеа по патот, еден му рече: „Ќе Те следам каде и да одиш.”
{9:58} Исус пак му рече: „Лисиците имаат легла и небесните птици - гнезда, а Човечкиот Син нема каде да ја потпре главата.”
{9:59} А на друг му рече: „Врви по Мене!” Но тој рече: „Господи, дозволи ми најнапред да одам и да го погребам татка си.”
{9:60} Му рече: „Остави ги мртвите да ги погребуваат своите мртовци. А ти оди и проповедај го Божјото Царство!”
{9:61} Рече и друг: „Јас ќе Те следам, Господи, но дозволи ми прво да се простам со своите домашни!”
{9:62} Исус пак му рече: „Никој, кој ја ставил својата рака на ралото, а погледнува назад, не е достоен за Божјото Царство.”
{10:1} Потоа Господ определи седумдесет и ги испрати, по двајца пред Себе во секој град и во секое место, каде сакаше да отиде;
{10:2} и им рече: „Жетвата е голема, а работниците се малку. Затоа молете Го Господарот на жетвата да испрати работници на Својата жетва.
{10:3} Одете! Ете, Јас ве праќам како јагниња меѓу волци.
{10:4} Не носете ни мало торбиче за сребреници, ни торба, ниту обувки и не поздравувајте никого патем!
{10:5} И во која куќа влезете, најнапред речете: „Мир на оваа куќа!”
{10:6} И ако биде таму синот на мирот, вашиот мир ќе остане на неа; а ако ли не, ќе се врати при вас.
{10:7} Останете во таа куќа, јадете и пијте што имаат, зашто трудбеникот ја заслужува својата плата. Не преоѓајте од куќа во куќа.
{10:8} И ако влезете во некој град и ве примат, јадете што ќе изнесат пред вас!
{10:9} Исцелувајте ги болните во него и говорете им: „Божјото Царство се приближи до вас!”
{10:10} Ако пак влезете во некој град и не ве примат, излезете на неговите улици и речете:
{10:11} ”И правот од вашиот град - што се залепил на нашите нозе - ви го истресуваме; но знајте го ова - Божјото Царство се приближи.”
{10:12} Ви велам - полесно ќе му биде на Содом во оној ден, отколку на тој град.”
{10:13} ”Горко ти, Хоразине! Горко ти, Витсаидо! Зашто ако во Тир и Сидон беа извршени чудата, што се случија во вас, веќе одамна би се покајале, облечени во вреќи и во пепел.
{10:14} Но на Тир и Сидон полесно ќе им биде на Судот, отколку вам!
{10:15} И ти Капернауме, зар ќе се издигнеш до небо? Ќе бидеш разурнат до пеколот!
{10:16} Кој ве слуша вас, Мене Ме слуша; и кој ве отфрла вас, Мене Ме отфрла; а кој Ме отфрла Мене, Го отфрла Оној, Кој Ме пратил.”
{10:17} А седумдесетте се вратија со радост и рекоа: „Господи, и нечистите духови ни се покоруваат во Твое име.”
{10:18} А Тој им рече: „Го видов сатаната како падна од небото, како молња!
{10:19} Ете, ви давам власт да газите на змии и на скорпии и над секоја непријателска сила, и ништо нема да ви напакости.
{10:20} Но не радувајте се на тоа, дека духовите ви се покоруваат, туку радувајте се, дека вашите имиња се запишани на небесата!”
{10:21} Во истиот час се зарадува во Светиот Дух и рече: „Ти благодарам Татко! Господи на небото и на земјата, зашто си го сокрил ова од мудрите и умните, а им го откри на младенците. Да, Татко, таква беше Твојата волја.
{10:22} Мојот Татко Ми предаде сè! И никој не знае Кој е Синот, освен Таткото; и Кој е Таткото - знае само Синот, и оној кому Синот сака да му открие.
{10:23} ”И кога се обрати посебно кон учениците, рече: „Блажени се очите, кои го гледаат ова, што вие го гледате!
{10:24} Зашто, ви велам дека многу пророци и цареви сакаа да го видат тоа, што вие го гледате, и не видоа; и да го чујат она, што вие го слушате, и не чуја.”
{10:25} И ете, еден учител на Законот стана да Го искушува и Го праша: „Учителе, што треба да правам, за да наследам вечен живот?”
{10:26} А Тој му рече: „Што е напишано во Законот? Како читаш?”
{10:27} А тој одговори и рече: „Љуби Го Господа, својот Бог - со сето свое срце, и со сета своја душа, и со сета своја сила и со сиот свој ум; и својот ближен како себеси!”
{10:28} Му рече: „Право одговори! Прави го тоа и ќе живееш!”
{10:29} Но тој, сакајќи да се оправда, Го праша Исуса: „А кој е мој ближен?”
{10:30} Исус му одговори и рече: „Еден човек, слегуваше од Ерусалим во Ерихон; и налета на разбојници, кои го соблекоа и го ранија; го оставија полумртов и си отидоа.
{10:31} А случајно по истиот пат слегуваше еден свештеник, и кога го виде, си замина на другата страна.
{10:32} Исто така и еден левит, кога дојде таму и кога го виде - си замина на другата страна.
{10:33} А еден патник Самарјанец дојде до него и кога го виде, се сожали.
{10:34} Му се приближи, му ги полеа раните со масло и вино и му ги преврза; после го качи на своето добиче, го однесе во гостилницата и се погрижи за него.
{10:35} Утредента извади два динарии и му ги даде на гостилничарот и рече: „Погрижи се за него, и ако потрошиш нешто повеќе, ќе ти платам на враќање.”
{10:36} Што мислиш, кој од тие тројца му беше ближен на оној, кој попадна среде разбојниците?”
{10:37} Тој рече: „Оној, кој му укажа милост.” Исус му рече: „Оди и ти прави така.”
{10:38} И кога одеа, влезе во едно село, некоја жена, по име Марта, Го прими во својот дом.
{10:39} А таа имаше сестра, по име Марија, која седна при нозете на Господа и го слушаше Неговото слово.
{10:40} А Марта се трудеше многу да Му служи што подобро. Таа пристапи и рече: „Господи! Зар не Ти е грижа дека мојата сестра ме остави да служам сама? Кажи и да ми помогне!”
{10:41} А Господ и одговори и рече: „Марта! Марта! Ти се грижиш и се вознемируваш за многу нешта;
{10:42} а потребно е едно. Марија го избра добриот дел, што нема да и се одземе.”
{11:1} А кога се молеше на едно место и кога престана, еден од Неговите ученици Му рече: „Господи, научи нè да се молиме, како што и Јован ги научи своите ученици!”
{11:2} А Тој им рече: „Кога се молите - говорите: „Татко наш, Кој си на небесата, да се свети Твоето име! Да дојде Твоето Царство! Да биде Твојата волја како на небото, така и на земјата!
{11:3} Нашиот насушен леб, давај ни го секој ден!
{11:4} Прости ни ги нашите гревови, зашто и ние самите му ги проштаваме на секој должник! И не нè воведувај во искушение, но избави не од злото!”
{11:5} И им рече: „Ако некој од вас има пријател и отиде при него на полноќ, и му рече: „Пријателе, дај ми на заем три леба,
{11:6} зашто ми дојде пријател од пат, а немам што да ставам пред него!”
{11:7} А оној одвнатре да му одговори: ‘Не ме обеспокојувај, вратата е веќе затворена, а моите деца се со мене во постелата, не можам да станам и да ти дадам,’
{11:8} ви велам, ако и не би станал да му даде, затоа што му е пријател, ќе стане заради неговото настојување и ќе му даде, колку што му треба.
{11:9} И Јас ви велам: „Молете, и ќе ви се даде! Барајте, и ќе најдете! Чукајте, и ќе ви се отвори!
{11:10} Зашто секој, кој моли - прима; и кој бара - наоѓа; а на оној, кој чука - ќе му се отвори.
{11:11} И кој е оној татко, меѓу вас, кој ќе му даде на сина си камен - ако побара леб? Или, ако побара риба, да му даде место риба - змија?
{11:12} Или ако побара јајце - да му даде скорпија?
{11:13} И така, ако вие, кои сте зли, можете да им давате добри дарови на своите деца, колку повеќе небесниот Татко ќе им даде Свети Дух на оние, кои Го молат?”
{11:14} И еднаш истеруваше лош дух, кој беше нем. А кога нечистиот дух излезе, немиот проговори, а множеството се зачуди.
{11:15} А некои од нив рекоа: „Тој ги изгонува нечистите духови со помош на Велзевул, началникот на бесовите.
{11:16} Другите пак го искушуваа и бараа од Него знак од небото.
{11:17} А Тој ги знаеше нивните мисли и им рече: „Секое царство, ако се раздели во себеси, ќе запусти, и домот против дом - паѓа.
{11:18} И ако сатаната се разделил против себеси, како ќе се одржи неговото царство? Зашто вие велите дека ги изгонувам демоните со помош на Велзевула,
{11:19} И ако Јас, пак, ги изгонувам демоните преку Велзевула, со чија помош ги изгонуваат вашите синови? Затоа тие ќе ви бидат судии.
{11:20} Но ако Јас ги изгонувам нечистите духови со Божјиот прст, значи дека Божјото Царство дошло при вас.
{11:21} Кога силниот, вооружен човек, го чува својот двор, неговиот имот е во сигурност.
{11:22} Но кога ќе дојде посилен од него и го совлада, му го одзема оружјето, на кое се надевал, и ќе го раздели ограбеното од него.
{11:23} Кој не е со Мене, тој е против Мене и кој не собира со Мене, тој растура!
{11:24} Кога нечист дух ќе излезе од човекот, тој скита по безводни места и бара спокојство. И кога не ќе го најде, вели: ‘Ќе се вратам во својот дом, од каде излегов.’
{11:25} И кога ќе дојде, го наоѓа изметен и среден.
{11:26} Тогаш оди и зема седум други демони, полоши од себе, па кога ќе влезат - живеат таму и последната состојба на оној човек станува полоша од првата.”
{11:27} А кога го зборуваше тоа, една жена од множеството извика: „Блажена е утробата, која Те носела; и градите од кои си се хранел.”
{11:28} А Тој рече: „Уште повеќе се блажени оние, кои го слушаат Божјото слово и го пазат.”
{11:29} А кога народот се собираше, почна да зборува: „Ова поколение е лошо поколение; бара знак, но нема да му биде даден, освен знакот на Јона.
{11:30} Имено, како што Јона им беше знак на Ниневијците, така и Човечкиот Син ќе биде за овој род.
{11:31} Царицата на Југот ќе се јави на суд со луѓето од ова поколение и ќе го осуди; зашто дојде од крајот на земјата, за да ја чуе Соломоновата мудрост. А ете, тука е поголем од Соломона!
{11:32} Ниневијците ќе се јават на суд со овој род и ќе го осудат, зашто се покајаа од Јонината проповед, а ете, тука е поголем од Јона!
{11:33} Никој не става запалено светило во сокриено место или под вршник, туку на светилник, за да ја видат светлината оние, кои влегуваат.
{11:34} Светило на телото е твоето око. Ако твоето око е бистро - целото твое тело е осветлено; ако пак е зло, во мрак е и твоето тело.
{11:35} Затоа внимавај светлината што е во тебе - да не биде темнина!
{11:36} Ако целото твое тело е осветлено, без да има темен дел, тоа ќе биде целото осветлено, како кога светилката те осветлува со своето светење.”
{11:37} И додека Тој зборуваше, еден фарисеј Го помоли да руча кај него; Тој влезе и седна.
{11:38} А штом фарисејот го виде тоа, се зачуди зашто Тој не се изми пред јадење.
{11:39} А Господ му рече: „Да, вие фарисеите ја чистите надворешноста на чашата и чинијата, а вашата внатрешност е полна со грабеж и лукавство.
{11:40} Неразумници! Зар Оној Кој ја создаде надворешноста, не ја создаде и внатрешноста?
{11:41} Туку, дајте го како милостина тоа што е внатре, и ете, сè ќе ви биде чисто.
{11:42} Но, горко ви вам, фарисеи, кои давате десеток од нане и од горчлива трева, и од секаков зеленчук, а ги занемарувате праведноста и Божјата љубов! Ова требаше да го правите, а она, да не го оставате.
{11:43} Горко ви вам, фарисеи, зашто ги сакате првите седишта во синагогите и поздравите по пазарите.
{11:44} Горко ви вам, зашто сте како гробови, што не се забележуваат, така што луѓето кои одат преку нив, не знаат.”
{11:45} Тогаш еден законоучител Му одговори и рече: „Учителе, кога го зборуваш тоа, и нас нè навредуваш.”
{11:46} Тој пак им рече: „Горко ви вам - законици, зашто ги натоварувате луѓето со бремиња, што тешко се носат, а вие самите ни со еден прст не се допирате до бремињата.
{11:47} Горко ви вам, зашто им градите надгробни споменици на пророците, а вашите татковци ги убија!
{11:48} И така вие сведочите за делата на своите татковци и се согласувате со нив; зашто тие и ги убија, а вие им градите гробници.
{11:49} Затоа и Божјата мудрост рече: „Ќе им испратам пророци и апостоли и ќе убијат едни од нив, а други ќе гонат,
{11:50} за да се побара од ова поколение крвта на сите пророци пролеана од создавањето на светот:
{11:51} од крвта на Авела до крвта на Захарија, кој загина меѓу жртвеникот и светилиштето. Да, ви велам, ќе се бара од ова поколение.
{11:52} Горко ви вам, законици, зашто го зедовте клучот од знаењето - сами не влеговте, а им попречивте на оние, кои сакаа да влезат.”
{11:53} А кога излезе оттаму, книжниците и фарисеите почнаа силно да се гневат на Него и да Го испитуваат за многу нешта,
{11:54} дебнејќи Го за да уловат нешто од Неговата уста.
{12:1} Во меѓувреме се собра едно многуилјадно множество, така што се газеа еден со друг; почна да им зборува првин на Своите ученици: „Пазете се од фарисејскиот квас, што е лицемерие!
{12:2} Нема ништо сокриено, што не ќе се открие; ниту тајно, што не ќе се узнае!
{12:3} Затоа, тоа што сте рекле во темнина, ќе се чуе на видело; и што сте рекле на уво во собите, ќе биде разгласено од покривите.
{12:4} А вам, на Моите пријатели, ви велам: не бојте се од оние, кои го убиваат телото, а потоа не можат ништо повеќе да направат!
{12:5} Но ќе ве предупредам од кого да се боите: бојте се од Оној, Кој - по убивањето - има власт да фрли во пеколот! Да, ви велам, бојте се од Него!
{12:6} Зар не се продаваат две врапчиња за два асарија? И ниедно од нив не е заборавено пред Бога.
{12:7} А вам ви се изброени и сите влакна на главата! Не бојте се! Вие вредите повеќе од многу врапчиња.
{12:8} И ви велам: секој што ќе Ме признае Мене пред луѓето, и Човечкиот Син ќе го признае пред Божјите ангели;
{12:9} а кој се одрече од Мене пред луѓето, ќе биде одречен пред Божјите ангели.
{12:10} На секој, што ќе рече збор против Човечкиот Син, ќе му биде простено; но на оној, кој похули против Светиот Дух, нема да му се прости.
{12:11} И кога ќе ве одведат во синагогите и пред началствата, не грижете се како и со што ќе се браните или што ќе кажете,
{12:12} зашто Светиот Дух ќе ве научи во истиот час, што треба да кажете!
{12:13} Тогаш некој од народот Му рече: „Учителе, кажи му на брата ми да го подели наследството со мене!”
{12:14} А Тој му рече: „Човеку - кој Ме поставил Мене судија или делител над вас?”
{12:15} И им рече: „Внимавајте и чувајте се од секое користољубие, зашто животот на човекот не се состои во изобилството на неговиот имот!”
{12:16} И им кажа и парабола, велејќи: „Нивата на еден богат човек роди многу плод.
{12:17} И размислуваше во себеси вака: ‘Што да правам, зашто немам каде да ги соберам своите плодови?’
{12:18} И рече: ‘Вака ќе направам - ќе ги разурнам своите житници и ќе изградам поголеми, и таму ќе ги соберам сето свое жито и сите свои добра.
{12:19} Тогаш ќе и речам на својата душа - душо, имаш многу блага, натрупани за многу години; почивај, јади, пиј и уживај!’
{12:20} Но Бог му рече: ‘Безумниче, ноќеска ќе ти се побара твојата душа! Чие ќе биде тоа, што си го приготвил?’
{12:21} Така бидува со оној, кој собира благо за себеси, а не се богати во Бога.”
{12:22} Уште им рече на Своите ученици: „Затоа ви велам: не грижете се за својата душа - што ќе јадете; ниту за телото свое - што ќе облечете;
{12:23} зашто душата е повеќе од храната, а телото од облеката.
{12:24} Погледнете ги гавраните како ни сејат, ни жнијат; немаат ни скривалишта, ни житници, а Бог ги храни. Колку повеќе вредите од птиците!
{12:25} А кој од вас може - грижејќи се - да му додаде еден лакот на својот раст?
{12:26} И така, ако не можете да го направите ни најмалото, зошто се грижите за другото?
{12:27} Погледнете како растат лилјаните? Тие не се трудат и не предат; а Јас ви велам дека ни Соломон, во сета своја раскош, не се облече како еден од нив.
{12:28} Ако Бог така ја облекува тревата во полето, што денес ја има, а утре ја фрлаат во печка; колку повеќе вас, маловерни?
{12:29} И така, не барајте што ќе јадете и што ќе пиете; и не се вознемирувајте со грижи!
{12:30} Сето тоа го бараат народите на светот, а вашиот Татко знае дека тоа ви е потребно.
{12:31} Туку барајте го Неговото Царство, а тоа ќе ви се придаде!
{12:32} Не бој се мало стадо, зашто вашиот Татко благоволи да ви го даде Царството.
{12:33} Продајте го својот имот и дајте го како милостина! Направете си торби, што не изветвуваат: неисцрпно сокровиште на небесата, каде крадец не се приближува, ниту молец изедува,
{12:34} зашто каде е вашето сокровиште, таму ќе биде и вашето срце.”
{12:35} Нека ви биде препашан крстот, а светилките запалени!
{12:36} А вие бидете слични на луѓе, кои го чекаат својот господар, кога се враќа од свадба, за да му отворат веднаш, штом дојде и почука.
{12:37} Блажени се оние слуги, кои господарот ќе ги најде будни, кога ќе си дојде! Вистина ви велам, дека ќе се препаше, ќе ги прилегне до трпезата и ќе дојде да им служи.
{12:38} И ако дојде во втората или третата стража и ги најде така, блазе им ним.
{12:39} Но, знајте го ова: кога домаќинот би знаел во кој час ќе дојде крадецот, не би дозволил да му ја поткопа куќата.
{12:40} Затоа и вие бидете готови, зашто Човечкиот Син ќе дојде во час, во кој не мислите!”
{12:41} А тогаш Петар рече: „Господи, нам ли ни ја кажуваш оваа приказна или на сите?”
{12:42} А Господ рече: „Имено, кој е оној верен и разумен домоуправител, кого господарот ќе го постави над своите слуги, за да им дава храна на време?
{12:43} Блажен е оној слуга, кога господарот - кога дојде - ќе го најде да работи така!
{12:44} Вистина ви велам, ќе го постави над целиот свој имот.
{12:45} Но ако оној слуга рече во своето срце: ‘Мојот господар нема да дојде скоро,’ па почне да ги бие момчињата и момичињата, да јаде, да пие и да се пијани;
{12:46} господарот на тој слуга ќе дојде во ден, кога не го очекува, и во час, што не го знае, и ќе го расече и ќе ја одреди неговата судбина со неверните.
{12:47} А оној слуга, кој ја знаел волјата на својот господар, и не приготвил и не постапил според неговата волја, ќе биде многу биен.
{12:48} А оној, кој не знаел, а направил нешто што заслужува биење, ќе биде малку биен. Од секој - кому му е дадено многу - ќе се бара многу; и кому му е поверено многу, од него ќе се бара повеќе.”
{12:49} ”Дојдов да фрлам оган на земјата, и колку би сакал веќе да е запален!
{12:50} Но треба да се крстам со крштавање, и колку ми е тешко додека не се изврши.
{12:51} Мислите ли дека дојдов да и донесам мир на земјата? Не, ви велам, туку раздор,
{12:52} зашто отсега петмина, во една куќа, ќе бидат разделени: тројца против двајца, двајца против тројца;
{12:53} ќе се разделат: таткото против синот, и синот против таткото; мајката против ќерката, и ќерката против мајката; свекрвата против својата снаа, и снаата против свекрвата.”
{12:54} А на народот му рече: „Кога гледате дека се дига облак од запад веднаш велите: ‘Доаѓа дожд’ - и така бива.
{12:55} И кога гледате дека дува јужниот ветер, велите: ‘Ќе биде жега’- и бива.
{12:56} Лицемери! Умеете да го протолкувате лицето на небото и земјата; како тогаш не го препознавате ова време?
{12:57} А зошто сами од себе не судите што е право?
{12:58} Зашто, кога одиш со својот противник кај главатарот, погрижи се уште патем да се ослободиш од него, за да не те предаде пред судијата, а судијата да те предаде на судскиот служител, а служителот да те фрли во темница.
{12:59} Ти велам, нема да излезеш оттаму, додека не ја дадеш и последната лепта.”
{13:1} Во исто време дојдоа некои и Го известија за Галилејците, чија крв Пилат ја измеша со нивните жртви.
{13:2} Тој одговори и им рече: „Мислите ли дека тие Галилејци беа повеќе грешни од сите други Галилејци, зашто настрадаа така?
{13:3} Не, ви велам, но ако не се покаете, сите ќе загинете така.
{13:4} Или мислите дека оние осумнаесет души, врз кои падна Силоамската кула и ги уби, беа повиновни од сите луѓе, кои живеат во Ерусалим?
{13:5} Не, ви велам! Но ако не се покаете, сите ќе загинете така.”
{13:6} Ја кажа и оваа парабола: „Некој имаше посадено смоква во своето лозје; и дојде да побара плод на неа, но не најде.
{13:7} Тогаш му рече на лозарот: „Еве, веќе три години доаѓам и барам плод на оваа смоква, но не наоѓам. Пресечи ја! Зошто уште да ја испостува земјата?”
{13:8} Но тој му одговори и рече: „Господаре, остави ја уште оваа година, додека раскопам околу неа и ја наѓубрам;
{13:9} па можеби ќе роди, ако пак не роди, ќе ја пресечеш во иднина.”
{13:10} А кога поучуваше во сабота, во една синагога,
{13:11} ете, таму беше една жена, која осумнаесет години имаше дух, предизвикувач на болеста; и беше згрчена и не можеше да се исправи.
{13:12} Штом Исус ја виде, ја повика и и рече: „Жено, ослободена си од својата болест.”
{13:13} И ги стави рацете врз неа, а таа се исправи веднаш и Го славеше Бога.
{13:14} А настојникот на синагогата негодуваше, дека Исус исцели во сабота и му рече на народот: „Има шест дена во кои треба да се работи! Во тие дни доаѓајте и лекувајте се! А не во саботен ден!”
{13:15} Но Господ во одговор му рече: „Лицемери! Не го одврзува ли секој од вас својот вол, или осле од јаслите во сабота и не го води ли да го напои?
{13:16} А оваа Авраамова ќерка, која сатаната ја врзал веќе осумнаесет години; не требаше ли да биде одврзана од оваа врска во саботен ден?”
{13:17} А кога го рече тоа, се засрамија сите Негови противници; а целиот народ им се радуваше на сите славни дела, што ги изврши.
{13:18} Потоа рече: „На што е слично Божјото Царство и со што да го споредам?
{13:19} Слично е на синапово зрно, што човек го зема и го посејува во својата градина, каде израснува и станува големо дрво и небесните птици се населија на неговите гранки.”
{13:20} И пак рече: „Со што да го споредам Божјото Царство?
{13:21} Тоа е слично на квасот, што го зема жена и го замесува во три мери брашно, додека скисне сето.”
{13:22} И патувајќи кон Ерусалим, минуваше низ градови и села и поучуваше.
{13:23} А некој му рече: „Господи, малку ли се оние, кои се спасуваат?” Тој пак им рече:
{13:24} ”Борете се да влезете низ тесната врата, зашто ви велам: мнозина ќе настојуваат да влезат, но не ќе можат.
{13:25} Кога домаќинот ќе стане и ќе ја затвори вратата, а ако вие останете надвор и почнете да чукате на вратата и да говорите: „Господи, отвори ни!” Тој ќе ви одговори: „Не знам од каде сте!”
{13:26} Тогаш ќе почнете да зборувате: „Јадевме и пиевме пред Тебе; а Ти поучуваше по нашите улици.”
{13:27} А Тој ќе ви рече: „Ви велам, не знам од каде сте? Отстапете од Мене сите, кои вршите неправда!”
{13:28} Таму ќе биде плач и чкртање со заби, кога ќе ги видите Авраама, Исака и Јакова и сите пророци во Божјото Царство, а себеси - истерани надвор.
{13:29} И ќе дојдат од исток и запад, од север и југ, и ќе седнат во Божјото Царство.
{13:30} И ете, има последни, кои ќе бидат први; и има први, кои ќе бидат последни.”
{13:31} И во истиот час пристапија некои фарисеи и Му рекоа: „Излези и оди си оттука, зашто Ирод сака да Те убие!”
{13:32} И им рече: „Одете и кажете и на таа лисица: „Еве изгонувам зли духови и исцелувам денес и утре; и на третиот ден ќе завршам.
{13:33} Но денес, утре и задутре, треба да патувам, зашто не бива пророк да загине надвор од Ерусалим.”
{13:34} ”Ерусалиме, Ерусалиме, што ги убиваш пророците и со камења ги погубуваш оние, кои се испратени при тебе; колку пати сакав да ги соберам твоите деца, како квачката своите пилиња под крилја, но не сакавте!
{13:35} Ете, ви се остава пуст вашиот дом. И ви велам: нема да Ме видите додека не дојде време да кажете: „Благословен е Оној Кој доаѓа во Господово име!”
{14:1} Кога еднаш во саботен ден влезе во куќата на некој фарисејски старешина, за да јаде леб, тие Го набљудуваа Него.
{14:2} И ете, пред Него беше еден човек, кој страдаше од водена болест.
{14:3} И Исус проговори и им рече на закониците и фарисеите: „Дозволено ли е да се лекува во сабота или не?”
{14:4} А тие молчеа. И го допре, го излечи и го отпушти.
{14:5} А ним им рече: „Кој од вас, кога ќе му падне синот или волот во кладенец, не ќе го извади веднаш во сабота?”
{14:6} И не можеа ништо да Му одговорат на тоа.
{14:7} А на гостите им кажа парабола, кога забележа како ги избраа првите места и им рече:
{14:8} ”Кога ќе те повика некој на свадба, не седнувај на прво место, за да не повика случајно некој, кој е поугледен од тебе,
{14:9} и за да не ти рече - кога ќе дојде - оној, кој те повикал тебе, и него: ‘Отстапи му го местото на овој!’ И тогаш ќе треба засрамен да го заземеш последното место.
{14:10} Но, кога ќе те повикаат, оди и седни на последното место, за да ти рече - кога ќе дојде - оној, кој те повикал: ‘Пријателе, премести се погоре!’ Тогаш ќе имаш чест пред сите, кои се со тебе покрај трпезата.
{14:11} Зашто, секој кој се возвишува, ќе биде понизен; а кој се понизува, ќе биде возвишен.”
{14:12} Му рече и на оној, кој Го повика: „Кога даваш ручек или вечера, не повикувај ги своите пријатели, ни твоите браќа, ни своите роднини, ниту богатите соседи, за да не те повикаат и тие и да ти биде вратено.
{14:13} Туку кога даваш гозба, повикај ги бедните, сакатите, хромите и слепите!
{14:14} И ќе бидеш блажен, зашто немаат со што да ти вратат! Ќе ти биде вратено при воскресението на праведниците.”
{14:15} Кога го чу тоа еден од гостите, Му рече: „Блажен е оној, кој ќе јаде леб во Божјото Царство!”
{14:16} Тој му рече: „Еден човек приготви голема вечера и повика мнозина.
{14:17} А кога беше време за вечера, го испрати својот слуга да им рече на повиканите: ‘Дојдете, зашто веќе сè е готово!’
{14:18} И сите, како договорени, почнаа да се извинуваат. Првиот рече: ‘Купив нива и треба да отидам да ја видам. Те молам, извини ме!’
{14:19} Другиот му рече: ‘Купив пет двојки волови и одам да ги пробам; те молам, извини ме!’
{14:20} И третиот рече: ‘Се оженив, затоа не можам да дојдам!’
{14:21} И слугата дојде и му го кажа тоа на својот господар. Тогаш домаќинот се разгневи и му рече на својот слуга: ‘Излези бргу на раскрсниците и градските улици и доведи ги ваму бедните, сакатите, слепите и хромите!’
{14:22} И слугата му рече: ‘Господаре, направено е како што заповеда, но уште има место.’
{14:23} И господарот му рече на слугата: ‘Излези по патиштата и по оградите и натерај ги да дојдат, за да се наполни мојот дом.
{14:24} Зашто ви велам: ниеден од повиканите нема да вкуси од мојата вечера.’”
{14:25} А кога големо множество одеше со него, Тој се заврти и им рече:
{14:26} ”Ако некој дојде при Мене, а не ги намрази: татка си и мајка си, и жена си, и децата, и браќата и сестрите, па и својата сопствена душа, не може да биде Мој ученик.
{14:27} Кој не го носи својот крст и не оди по Мене, не може да биде Мој ученик.
{14:28} Зашто, кој од вас, кога сака да изгради кула, не ќе седне прво да ги пресмета трошоците, дали има со што да ја доврши?
{14:29} И, кога ќе ја постави основата, а не може да доврши, сите - кои гледаат - да почнат да му се потсмеваат, велејќи:
{14:30} ’Овој човек почна да гради, а не можеше да доврши!’
{14:31} ”Или, кој цар, кога оди на војна против друг цар, прво не ќе седне да се посоветува, може ли со десет илјади да издржи пред оној, кој иде против него со дваесет илјади?
{14:32} Ако не може, испраќа пратеници додека е оној уште далеку и ќе моли за мир.
{14:33} Имено така, ако некој од вас не се одрече од сè што има, не може да биде Мој ученик.
{14:34} Солта е добра; но ако солта облутави, со што ќе се поправи?
{14:35} Ниту е за земјата, ниту за ѓубрето, ја исфрлаат надвор. Кој има уши да слуша - нека слуша.”
{15:1} Сите цариници и грешници се приближуваа при Него, за да Го слушаат.
{15:2} А фарисеите и книжниците пак негодуваа, велејќи: „Овој прима грешници и јаде со нив.”
{15:3} Тогаш им ја кажа оваа парабола:
{15:4} ”Кој од вас, ако има сто овци, и загуби една од нив, не ќе ги остави деведесет и деветте во пустината и не ќе отиде по загубената, додека не ја најде.
{15:5} А кога ќе ја најде, ќе ја крене, радувајќи се, на своите рамена
{15:6} и кога ќе дојде дома ќе ги повика пријателите и соседите и ќе им рече: ‘Радувајте се со мене, зашто ја најдов својата изгубена овца!’
{15:7} Ви велам: така ќе биде на небото, поголема радост за еден грешник, кој се кае, отколку за деведесет и девет праведници, кои немаат потреба од каење.”
{15:8} ”Или која жена, ако има десет драхми и изгуби една драхма, нема да запали светилка, и не ја мете куќата, и не ја бара внимателно, додека не ја најде?
{15:9} А кога ќе ја најде, ќе ги повика пријателките и сосетките и ќе им рече: ‘Радувајте се со мене, зашто ја најдов драхмата, што ја изгубив!’
{15:10} Така, ви велам, се радуваат Божјите ангели, заради еден грешник, кој се кае.”
{15:11} И рече: „Некој човек имаше два сина.
{15:12} И помладиот од нив му рече на татка си: ‘Татко, дај ми го делот од имотот, што ми припаѓа!’ И тој им го раздели имотот.
{15:13} А по неколку дена помладиот син собра сè свое и отиде во далечна земја и таму го потроши својот имот, живеејќи развратно.
{15:14} Кога потроши сè, настана голема глад во онаа земја, и тој се најде во скудност.
{15:15} И отиде и се прилепи при еден човек на онаа земја, тој го испрати на своите полиња, за да ги пасе свињите.
{15:16} И сакаше да го наполни својот желудник со лушпи, што ги јадеа свињите, но никој не му ги даваше.
{15:17} А кога дојде на себеси, рече: ‘Колку наемници при татка ми имаат леб во изобилство, а јас умирам од глад тука!
{15:18} Ќе станам и ќе отидам при татка си, и ќе му речам: ‘Татко, згрешив против небото и пред тебе;
{15:19} не сум веќе достоен да се наречувам твој син. Прими ме како еден од своите наемници!’
{15:20} И стана и тргна кон татка си. И кога беше уште далеку, неговиот татко го виде и му се сожали, па се растрча, и му се фрли на вратот и го целиваше.
{15:21} А синот му рече: ‘Татко, зрешив против небото и пред тебе; не сум веќе достоен да се наречувам твој син!’
{15:22} Но таткото им рече на своите слуги: ‘Бргу, донесете ја најубавата облека, и облечете го и ставете му прстен на раката, и обувки на нозете.
{15:23} Дотерајте го згоеното теле и заколете го, да јадеме и да се веселиме,
{15:24} зашто овој мој син беше мртов и оживе, беше изгубен - и се најде.’ И почнаа да се веселат.
{15:25} А неговиот постар син беше во полето. Кога пак доаѓаше и и се приближи на куќата, чу песна и играње;
{15:26} па повика еден од слугите и го праша што е тоа.
{15:27} А тој му рече: ‘Брат ти си дојде и твојот татко го закла згоеното теле, зашто го прими здрав.’
{15:28} Тој се налути и не сакаше да влезе; а неговиот татко излезе и почна да го моли.
{15:29} А тој му одговори на татка си: ‘Еве, ти служам толку години и никогаш не прекршив ниедна твоја заповед, а ти никогаш не ми даде ни јаре, за да се повеселам со своите пријатели.
{15:30} А кога дојде овој твој син, кој го растури твојот имот со блудници, му закла згоено теле!’
{15:31} Тој пак му рече: ‘Чедо, ти си секогаш со мене, и сè што е мое - е твое;
{15:32} но требаше да се веселиме и да се радуваме, зашто овој твој брат беше мртов и оживе; беше изгубен и се најде.’”
{16:1} А на Своите ученици им зборуваше: „Беше еден богат човек, кој имаше настојник, кого го наклеветија пред него дека му го растура имотот.
{16:2} И тој го повика и му рече: ‘Што слушам за тебе? Дај сметка за твоето управување! Не можеш веќе да бидеш настојник!’
{16:3} А настојникот си рече во себеси: ‘Што да правам, зашто господарот ми го одзеде настојништвото? Да копам? Не можам! Да просам? Се срамам!
{16:4} Знам што да направам, за да ме примат во своите домови, кога ќе бидам отстранет од управувањето.’
{16:5} И ги повика должниците на својот господар - секого поодделно - и му рече на првиот: ‘Колку му должиш на мојот господар?’
{16:6} А тој рече: ‘Сто мери масло.’ Му рече: ‘Земи си ја признаницата, седни веднаш и напиши - педесет!’
{16:7} Потоа му рече на другиот: ‘А ти, колку должиш?’ Тој рече: ‘Сто мери пченица.’ Му рече: ‘Земи си ја признаницата и напиши - осумдесет!’
{16:8} И господарот го пофали неправедниот настојник, зашто постапи мудро; зашто синовите на овој свет, според својот род, се помудри од синовите на светлината.
{16:9} И Јас ви велам: спечалете си пријатели со неправедно богатство, за да ве примат во вечни живеалишта, кога ќе приврши.
{16:10} Кој е верен во најмалото - верен е и во многу; а несправедливиот во најмалото, несправедлив е и во многу.
{16:11} И така, ако не бевте верни во несправедливото богатство, кој ќе ви го довери вистинското?
{16:12} И ако не бевте верни во туѓото, кој ќе ви го даде она што е ваше?
{16:13} Ниеден слуга не може да им служи на два господара; зашто, или едниот ќе го мрази, а другиот ќе го љуби; или ќе се приврзе кон едниот, а другиот ќе го презира. Не можете да Му служите на Бога и на мамона!”
{16:14} А сето тоа го слушаа фарисеите, кои беа среброљупци и Му се потсмеваа.
{16:15} И им рече: „Вие се претставувате за праведни пред луѓето, но Бог ги знае вашите срца; зашто она што меѓу луѓето се смета за високо, пред Бога е гнасно.”
{16:16} ”Законот и Пророците беа до Јована. Оттогаш се проповеда Евангелието за Божјото Царство, и секој насила влегува во него.
{16:17} Полесно е небото и земјата да поминат, отколку да пропадне една цртичка од Законот.
{16:18} Секој кој ја остава својата жена и се жени со друга, прави прељуба; и кој се жени со оставена - прељубодејствува.”
{16:19} ”А беше еден богат човек, кој се облекуваше во црвено сукно и во ленено платно и се веселеше сјајно секој ден.
{16:20} А еден сиромав, по име Лазар, целиот со чирови, лежеше пред неговата врата
{16:21} и сакаше да се насити со она, што паѓаше од столот на богатиот. И кучињата доаѓаа и му ги лижеа раните.
{16:22} И сиромавиот умре, и ангелите го однесоа во Авраамовото крило;
{16:23} умре и богатиот и го погребаа. А во пеколот, во маката, ги поткрена своите очи и го виде оддалеку Авраама и Лазара во неговото крило,
{16:24} и извика: ‘Татко, Аврааме, смили ми се и испрати го Лазара да го накваси врвот на својот прст во вода, за да ми го разлади јазикот, зашто се измачувам многу во овој пламен!’
{16:25} Авраам му рече: ‘Синко, сети се дека ти ги прими своите блага додека беше жив, а Лазар - злото! Сега тој се утешува тука, а ти се измачуваш.
{16:26} Освен тоа, меѓу нас и вас поставена е голема бездна, така што ни оние кои би сакале да преминат оттука при вас - не можат; ниту пак да преминат оттаму при нас.’
{16:27} А тој рече: ‘Тогаш, те молам, татко, испрати го во куќата на татка ми;
{16:28} зашто имам петмина браќа, нека им посведочи, за да не дојдат и тие во ова место на маки!’
{16:29} А Авраам рече: ‘Ги имаат Мојсеја и Пророците, нека ги слушаат нив!’
{16:30} Тој пак рече: ‘Не, татко, Аврааме! Но ако некој од мртвите отиде при нив, ќе се покајат.’
{16:31} Му рече: ‘Ако не ги слушаат Мојсеја и Пророците, нема да ги придобие ни оној, кој воскреснал од мртвите.’”
{17:1} И им рече на Своите ученици: „Не е можно да не дојдат соблазни, но горко на оној, преку кого доаѓаат!
{17:2} Подобро би било за него да му биде обесен мелнички камен на вратот и да го фрлат во морето, отколку да соблазни еден од маливе.
{17:3} Внимавајте на себе! Ако ти згреши твојот брат, укори го и прости му, ако се покае.
{17:4} Ако и седумпати на ден, згреши против тебе и седумпати се обрати кон тебе и рече: ‘Се кајам!’- прости му!”
{17:5} Апостолите Му рекоа на Господа: „Придај ни вера!”
{17:6} А Господ рече: „Ако навистина имате вера колку синаповото зрно - ќе и речете на црницава: „Откорни се и пресади се во морето!” И таа би ве послушала.”
{17:7} ”Кој од вас - ако има слуга - кој ора или го чува стадото, ќе му рече, кога ќе се врати од поле: „Дојди бргу и прилегни покрај трпезава!”
{17:8} Нема ли да му каже: ‘Приготви ми нешто за вечера и препаши се, за да ми служиш додека јадам и пијам, а потоа и ти јади и пиј!’
{17:9} Зар ќе му благодари на слугата, што ја исполнил заповедта?
{17:10} Така и вие, кога исполнивте сè што ви е заповедано, речете: ‘Ние сме неполезни слуги; зашто го извршивме она, што бевме должни да го извршиме.’”
{17:11} И кога одеше за Ерусалим, поминуваше меѓу Самарија и Галилеја.
{17:12} И кога влегуваше во едно село, го сретнаа десет лепрозни мажи, кои застанаа подалеку
{17:13} и го поткренаа гласот, велејќи: „Исусе, Учителе, смилувај ни се!”
{17:14} А кога ги виде, им рече: „Одете и покажете им се на свештениците!” И се очистија додека одеа.
{17:15} А еден од нив, кога виде дека оздравел, се врати славејќи Го Бога гласно.
{17:16} И падна на лице при Неговите нозе и Му благодари. А тој беше Самарјанец.
{17:17} Тогаш Исус одговори и рече: „Зар не се очистија десетмина? Каде се уште деветте?
{17:18} Не најдоа ли да се вратат и да Му благодарат на Бога, освен овој туѓинец!”
{17:19} И му рече: „Стани и оди си, твојата вера те спаси!”
{17:20} А кога фарисеите Го прашаа: „Кога ќе дојде Божјото Царство?” Тој им одговори и рече: „Божјото Царство не доаѓа така, за да може да се види;
{17:21} ниту ќе се рече: ‘Еве го тука, или онаму!’ - зашто, ете, Божјото Царство е во вашата средина.
{17:22} А на учениците им рече: „Ќе дојдат дни, кога ќе посакате да видите само еден ден од деновите на Човечкиот Син, и не ќе го видите.
{17:23} И ќе ви зборуваат: ‘Еве Го тука!’ или ‘Ене Го онаму!’ Не одете таму и не трчајте по нив!
{17:24} Зашто како што молњата, која светнува - од едниот крај под небото - и го осветлува другиот крај, така ќе биде Човечкиот Син во Својот Ден.
{17:25} Но, прво Тој треба да претрпи многу и да биде отфрлен од ова поколение.
{17:26} И како што беше во Ноевите дни, така ќе биде и во деновите на Човечкиот Син:
{17:27} јадеја, пиеја, се женеа и се мажеа, сè до денот кога Ное влезе во Ковчегот; и дојде потопот и ги уништи сите.
{17:28} Исто така, како што беше во Лотовите дни: јадеа, пиеја, купуваа, продаваа, садеа, ѕидаа;
{17:29} а во денот кога Лот излезе од Содом, падна од небото оган и сулфур и ги уништи сите.
{17:30} Исто така ќе биде во оној Ден, кога ќе се јави Човечкиот Син.
{17:31} Во тој Ден, кој ќе биде на покривот, а неговата покуќнина е во домот, нека не слегува да ја земе! Исто така, кој ќе биде во полето, нека не се враќа кон останатите работи.
{17:32} Спомнете си за Лотовата жена.
{17:33} Кој сака да ја запази својата душа, ќе ја изгуби; а кој ќе ја изгуби, ќе ја запази.
{17:34} Ви велам - во таа ноќ, двајца ќе бидат во една постела, едниот ќе биде однесен, а другиот ќе биде оставен.
{17:35} Две жени ќе мелат заедно, едната ќе биде однесена, а другата ќе биде оставена.
{17:36} Двајца ќе бидат на нива, едниот ќе биде однесен, а другиот ќе биде оставен.”
{17:37} Тогаш проговорија и Му рекоа: „Каде Господи?” А Тој им рече: „Каде е трупот, таму ќе се собираат и орлите!”
{18:1} А им кажа парабола како треба секогаш да се молат и да не се обесхрабруваат.
{18:2} И рече: „Во еден град беше некој судија, кој не се боеше од Бога, и не се грижеше за луѓето.
{18:3} А во истиот град имаше и една вдовица, која доаѓаше при него и му се молеше: ‘Заштити ме од мојот противник!’
{18:4} Тој нејќеше некое време; после си рече во себеси: ‘Иако не се бојам од Бога, ниту се грижам за луѓето;
{18:5} ќе и го дадам правото на оваа вдовица, зашто ми додева, за на крај да не дојде и да ме нападне.’”
{18:6} И Господ рече: „Чујте, што зборува неправедниот судија!”
{18:7} Та Бог ли нема да ги заштити Своите избраници, кои викаат кон Него, дење и ноќе, имајќи трпение со нив?
{18:8} Ви велам, ќе ги одбрани скоро. Но, кога ќе дојде Човечкиот Син, ќе најде ли вера на земјата?”
{18:9} А на некои, кои беа уверени во себе дека се праведни, и ги презираа другите, им ја кажа оваа парабола:
{18:10} ”Два човека влегоа во Храм да се помолат: едниот фарисеј, а другиот цариник.
{18:11} Фарисејот застана и се молеше во себеси вака: ‘Боже! Ти благодарам што не сум како другите луѓе - разбојници, неправедници, прељубници, или како овој цариник;
{18:12} постам двапати во седмицата и давам десеток од сè што придобивам.’
{18:13} А цариникот стоеше далеку и не сакаше ни очите да ги подигне кон небото, туку се удираше по градите и велеше: ‘Боже, биди милостив спрема мене грешникот!’
{18:14} Ви велам, овој се врати дома повеќе оправдан, отколку оној; зашто секој кој се возвишува себеси, ќе биде понижен; а кој се понизува себеси, ќе биде возвишен.”
{18:15} Му донесуваа и мали деца, за да ги допре; а кога учениците го видоа тоа, им забрануваа.
{18:16} Но Исус ги повика и рече: „Оставете ги дечињата да доаѓаат при Мене и не пречете им, зашто на таквите им припаѓа Божјото Царство!
{18:17} Вистина ви велам, кој не го прими Божјото Царство како дете, тој никако нема да влезе во него.”
{18:18} И еден началник го праша, велејќи: „Учителе добар, што треба да направам за да наследам вечен живот?”
{18:19} А Исус му рече: „Зошто Ме наречуваш добар? Никој не е добар, освен Единиот Бог.
{18:20} Ги знаеш заповедите: „Не прељубодејствувај! Не убивај! Не кради! Не сведочи лажно! Почитувај ги татка си и мајка си!”
{18:21} Тој пак рече: „Сето тоа го запазив од мојата младост!”
{18:22} А кога Исус го чу тоа, му рече: „Уште едно не ти достига: продај сè што имаш, и раздај го на бедните и ќе имаш сокровиште на небесата! Тогаш, дојди и следи Ме!”
{18:23} Кога го чу тоа се нажали мошне, зашто беше многу богат.
{18:24} А кога Исус го виде таков, рече: „Колку тешко ќе влезат во Божјото Царство, оние, кои имаат богатство.
{18:25} Полесно и е на камилата да мине низ иглени уши, отколку на богат да влезе во Божјото Царство.”
{18:26} А оние, кои чуја, рекоа: „Тогаш, кој може да се спаси?”
{18:27} Тој пак рече: „Што им е невозможно на луѓето, тоа е можно на Бога.”
{18:28} А Петар рече: „Ете, ние оставивме сè и тргнавме по Тебе!”
{18:29} Тој им рече: „Вистина ви велам, нема никој што заради Божјото Царство оставил: куќа или жена или браќа, или родители или деца,
{18:30} а кој не ќе прими многу повеќе во ова време, а во идниот век - вечен живот.”
{18:31} И кога ги зеде со Себе Дванаесетте им рече: „Еве, одиме горе во Ерусалим; и ќе се исполни сè што пишувале пророците за Човечкиот Син,
{18:32} зашто ќе биде предаден на многубошците, и ќе Му се потсмеваат, и ќе биде измачуван и плукан;
{18:33} и кога ќе Го бичуваат, ќе Го убијат, но ќе воскресне на третиот ден.”
{18:34} Но тие не разбраа ништо од тоа, зашто тој збор беше сокриен од нив и не разбраа, што им беше речено.
{18:35} А кога се приближи до Ерихон, некој слепец седеше покрај патот и просеше.
{18:36} А кога чу дека поминува народ, праша што е тоа?
{18:37} И му рекоа дека минува Исус Назареецот,
{18:38} и тој извика, велејќи: „Исусе, Сине Давидов, смилувај ми се!”
{18:39} А оние, кои одеа напред, го прекоруваа за да молчи. Но тој викаше уште повеќе: „Исусе, Давидов Сине, смилувај ми се!”
{18:40} И Исус застана и заповеда да Му го доведат. И кога се приближи го праша:
{18:41} ”Што сакаш да ти сторам?” А тој рече: „Господи - да прогледам!”
{18:42} Тогаш Исус му рече: „Прогледај! Твојата вера те спаси.”
{18:43} И тој прогледа веднаш и тргна по Него, славејќи Го Бога. И сите луѓе, кои го видоа тоа, Му воздадоа слава на Бога.
{19:1} И кога влезе во Ерихон, минуваше низ градот.
{19:2} И ете, некој човек, по име Закхеј, кој беше началник на цариниците и богат,
{19:3} сакаше да Го види Исуса, Кој е, но не можеше од народот, зашто беше низок по раст.
{19:4} И истрча напред, се качи на дива смоква за да Го види, зашто требаше да мине покрај неа.
{19:5} И кога Исус дојде на тоа место, погледна нагоре и му рече: „Закхеј, слези бргу, денес треба да бидам во твојот дом!”
{19:6} И слезе веднаш и Го прими на гости со радост.
{19:7} А сите, кои го видоа тоа, почнаа да негодуваат и да зборуваат: „Дојде во куќа на грешен човек, да почине!”
{19:8} Закхеј стана и Му рече на Господа: „Еве, Господи, половината од својот имот ќе ја дадам на сиромасите; и ако сум зел од некого нешто несправедливо, ќе вратам четворно.”
{19:9} А Исус му рече: „Денес му дојде спасението на овој дом, зашто и тој е Авраамов син.
{19:10} Зашто Човечкиот Син дојде да го бара и да го спаси изгубеното.”
{19:11} И кога тие го слушаа тоа, им кажа една парабола, зашто беа близу до Ерусалим, а тие мислеа дека Божјото Царство ќе се појави веднаш.
{19:12} И рече: „Некој благородник замина во далечна земја, за да прими царство за себе и да се врати.
{19:13} Откако ги повика своите десет слуги, им даде десет сребреници и им рече: „Тргувајте додека се вратам!”
{19:14} Но неговите граѓани го мразеа и испратија по него пратеници да кажат: „Нејќеме тој да царува над нас.”
{19:15} А кога се врати, по примањето на царството - заповеда да му ги повикаат оние слуги, на кои им беше дал сребро, за да види кој колку спечалил.
{19:16} Така, првиот дојде и рече: ‘Господару, твојот сребреник донесе десет сребреници.’
{19:17} И му рече: ‘Убаво, добар слуго, зашто беше верен во нешто сосем мало, имај власт над десет градови.’
{19:18} Дојде и друг и рече: ‘Господару, еве го твојот сребреник, донесе пет сребреници.’
{19:19} Му рече и на овој: ‘И ти биди над пет градови!’
{19:20} Дојде и друг и рече: ‘Господару, еве го твојот сребреник, што го чував во крпче,
{19:21} зашто се плашев од тебе, бидејќи си строг човек: земаш што не си оставил и жнееш што не си посеал!’
{19:22} Му рече: ‘Зол слуго, ќе ти судам според твоите зборови. Знаеше дека сум строг човек, дека земам што не сум оставил и дека жнеам што не сум посеал;
{19:23} зашто тогаш не ги вложи моите сребреници при трговците, и јас по доаѓањето ќе ги примев со добивка?’
{19:24} А на оние, кои беа присутни им рече: ‘Одземете му го сребреникот и дајте му го на оној, кој има десет!’
{19:25} Тогаш му рекоа: ‘Господаре, тој има десет!’
{19:26} Ви велам, дека ќе му се даде на секој, кој има; а на оној, кој нема ќе му се одземе и она што има.
{19:27} А оние мои непријатели, кои не сакаа да царувам над нив, доведете ги тука и исечете ги пред мене!”
{19:28} А кога го рече тоа, тргна натаму, одејќи горе во Ерусалим.
{19:29} И кога се приближи до Витфагија и Витанија, до гората наречена Маслинова, испрати два ученика
{19:30} и им рече: „Одете во селоно, што е спроти вас! И кога ќе влезете во него, ќе најдете врзано осле, на кое никој од луѓето никогаш не седнал; и одврзете го и доведете го.
{19:31} И ако некој ве праша: ‘Зошто го одврзавте?’ - речете му вака: ‘На Господа Му е потребно.’
{19:32} А испратените отидоа и најдоа како што им рече;
{19:33} и кога го одврзуваа ослето, неговите стопани им рекоа: „Зошто го одврзувате ослето?”
{19:34} А тие рекоа: „На Господа Му е потребно!”
{19:35} И го доведоа пред Исуса и ги ставија врз ослето своите облеки, и Го кренаа Исуса.
{19:36} А кога одеше, ги постилаа своите облеки по патот.
{19:37} И кога веќе наближуваше до стрмнината на Маслиновата Гора, целото множество ученици почна радосно и гласно да Го прославува Бога, за сите чудеса што ги видоа,
{19:38} велејќи: „Благословен е Царот, Кој доаѓа во Господово име! Мир на небото и слава на висините!”
{19:39} А некои од фарисеите, меѓу народот, Му рекоа: „Учителе, забрани им на Твоите ученици!”
{19:40} Тој одговори: „Ви велам, ако овие замолчат, камењата ќе викаат.”
{19:41} А кога се приближи и го виде градот, заплака за него и
{19:42} рече: „Кога и ти би узнал, дури барем во овој твој ден, што е за твојот мир! Но сега е сокриено од твоите очи.
{19:43} Зашто ќе дојдат денови за тебе, кога твоите непријатели ќе те опкружат со опкопи, ќе те опколат и ќе те притеснат од сите страни.
{19:44} И ќе те срамнат со земјата тебе, и твоите деца во тебе; и не ќе остане, во тебе, ни камен на камен, зашто не го позна времето кога беше посетен!”
{19:45} И кога влезе во Храмот, почна да ги изгонува продавачите,
{19:46} велејќи им: „Напишано е: ‘Мојот Дом да биде Дом за молитва, а вие го направивте разбојничка пештера.’
{19:47} И поучуваше секој ден во Храмот. А свештеничките главатари, книжниците и народните првенци гледаа да Го погубат.
{19:48} Но не најдоа што да сторат, зашто сиот народ Го слушаше неотстапно.
{20:1} И еден ден, кога го поучуваше народот во Храмот и го проповедаше Евангелието, пристапија свештеничките главатари и книжниците, со старешините,
{20:2} и Му рекоа: „Кажи ни со каква власт го правиш тоа? Или, Кој е тој, што Ти ја даде таа власт?”
{20:3} А Тој во одговор им рече: „И Јас ќе ви поставам едно прашање и кажете ми:
{20:4} Јовановото крштавање од небото ли беше, или од луѓето?”
{20:5} А тие размислуваа меѓу себе, велејќи: „Ако речеме: ‘од небото’, ќе ни рече: ‘Зошто тогаш не му верувавте?’
{20:6} Ако речеме - ‘од луѓето’ - сиот народ ќе не убие со камења, зашто е уверен дека Јован е пророк.”
{20:7} И одговорија дека не знаат од каде е.
{20:8} А Исус им рече: „Ни Јас нема да ви кажам со каква власт го вршам ова.”
{20:9} И почна да му ја раскажува на народот оваа парабола: „Некој човек насади лозје, и го даде под наем на земјоделци, и си отиде на подолго време.
{20:10} А кога дојде време, испрати свој слуга при земјоделците, за да му дадат од плодовите на лозјето. Земјоделците го натепаа и го испратија назад празен.
{20:11} И пак испрати друг слуга, а тие го натепаа и него, го засрамија и го испратија празен.
{20:12} Испрати и трет, а тие и него го ранија и го исфрлија.
{20:13} Тогаш господарот на лозјето рече: „Што да правам? Ќе го испратам својот возљубен син. Можеби од него ќе се засрамат.
{20:14} А кога земјоделците го видоа, почнаа да размислуваат меѓу себе: „Овој е наследникот! Да го убиеме, за да биде наследството наше!”
{20:15} И го исфрлија надвор од лозјето и го убија. И така, што ќе им направи господарот на лозјето?
{20:16} Ќе дојде и ќе ги погуби земјоделците, а лозјето ќе им го даде на други.” А кога тие го чуја тоа, рекоа: „Да не биде!”
{20:17} А Тој ги погледна и рече: „Тогаш, што значи ова што е напишано: „Каменот што го отфрлија ѕидарите, стана глава на аголот?
{20:18} Секој, кој ќе падне врз овој камен, ќе се разбие, а врз кого ќе падне тој, ќе го сотре.”
{20:19} И во истиот час книжниците и свештеничките главатари гледаа да стават рака врз Него, но се плашеа од народот. Имено разбраа дека за нив ја раскажа оваа парабола.
{20:20} И набљудувајќи Го Му испратија луѓе, кои се правеа праведни, за да Го фатат во некој збор и да им го предадат на началството и на власта на управителот.
{20:21} И Го прашаа, велејќи: „Учителе, знаеме дека право зборуваш и учиш; и не гледаш кој е кој, туку според вистината поучуваш по Божјиот пат.
{20:22} Дали е дозволено да даваме данок на ќесарот или не?”
{20:23} Тој пак го разбра нивното лукавство и рече:
{20:24} ”Покажете ми денариј! Чиј образ и натпис има?” Тие рекоа: „Ќесарев!”
{20:25} А Тој им рече: „Тогаш, дајте му го ќесаровото на ќесара, а Божјото на Бога!”
{20:26} И не можеа да Го фатат во збор пред народот; и замолкнаа зачудени од Неговиот одговор.
{20:27} Тогаш се приближија некои од садукеите, кои тврдат дека нема воскресение, и Го прашаа, велејќи:
{20:28} ”Учителе, Мојсеј ни напиша: „Ако некому му умре оженет брат, а е без деца, брат му нека ја земе жената и му подигне потомство на брата си.”
{20:29} Беа седуммина браќа. Првиот се ожени и умре без деца;
{20:30} и вториот,
{20:31} и третиот ја зеде, и така сите седуммина. И умреа и не оставија деца.
{20:32} Најпосле умре и жената.
{20:33} И така: при воскресението, кому од нив ќе му припадне жената како жена, зашто сите седуммина ја имале за жена?”
{20:34} А Исус им одговори: „Децата на овој век се женат и мажат,
{20:35} а кои ќе се удостојат да го добијат оној век и воскресението од мртвите, ниту ќе се женат, ниту ќе се мажат.
{20:36} Тие не ќе можат веќе ни да умрат, зашто се како ангелите; и Божји синови се, зашто се синови на воскресението.
{20:37} А дека мртвите стануваат, тоа и Мојсеј го кажа на местото при капината, каде Го нарече Господа: „Бог Авраамов, Бог Исаков и Бог Јаковов.”
{20:38} А Бог не е на мртвите, туку на живите; зашто во Него сите се живи.”
{20:39} А некои од книжниците во одговор рекоа: „Учителе, добро рече!”
{20:40} И не се осмелија веќе да Го прашаат за нешто.
{20:41} Тогаш им рече: „Како велат дека Христос е Давидов Син?
{20:42} Зашто самиот Давид вели во свитокот на псалмите: „Му рече Господ на мојот Господ: ‘Седи оддесно Мене,
{20:43} додека ги положам Твоите непријатели, за подножје на Твоите нозе!’
{20:44} И така, Давид Го наречува Господ; како Му е тогаш Син?”
{20:45} И додека целиот народ Го слушаше, Тој им рече на Своите ученици:
{20:46} ”Чувајте се од книжниците, кои сакаат да одат во долги облеки, на кои им се мили: поздравите на јавни места; првите места во синагогите и челните места на гозбите!
{20:47} Кои ги изедуваат домовите на вдовиците, и лажно се молат долго. Тие ќе добијат поголема пресуда!”
{21:1} А кога ги подигна очите, виде како богатите ги пуштаат своите дарови во благајната.
{21:2} А виде и една бедна вдовица, како пушти таму две лепти,
{21:3} и рече: „Вистина ви велам, беднава вдовица пушти повеќе од сите,
{21:4} зашто сите овие приложија дар за Бога, од својот вишок; а таа од својата немаштија: пушти сè што имаше за живеење.”
{21:5} И кога некои зборуваа за Храмот дека е украсен со убави камења и со заветни дарови, Тој им рече:
{21:6} ”Ќе дојдат дни кога од ова што го гледате, не ќе остане ни камен на камен, што не ќе биде урнат!”
{21:7} А тие Го прашаа, велејќи: „Учителе, кога ќе биде тоа, и каков е знакот, дека тоа ќе стане?”
{21:8} Тој пак рече: „Внимавајте да не ве заведат, зашто мнозина ќе дојдат во Мое име и ќе речат: ‘Јас сум’ и ‘времето приближило!’ Не одете по нив!
{21:9} Кога ќе чуете за војни и буни, не плашете се! Зашто тоа треба прво да стане, но не е веднаш свршетокот!”
{21:10} Тогаш им рече: „Ќе се подигне народ против народ и царство против царство;
{21:11} ќе има големи земјотреси, а на разни места ќе има глад и помор; ќе има стравотии и големи знаци на небото.
{21:12} Но пред сè тоа, ќе стават раце на вас и ќе ве гонат; ќе ве предаваат во синагогите и во темници; ќе ве водат пред цареви и управители заради Моето име.
{21:13} И така, ставете си во своите срца, да не се подготвувате како ќе се браните,
{21:14} Тоа ќе ви овозможи да сведочите.
{21:15} зашто Јас ќе ви дадам уста и мудрост, на која не ќе можат да и се спротиват и да и противречат сите ваши непријатели.
{21:16} А ќе ве предаваат и родителите, и браќата, и роднините и пријателите, и ќе убијат некои од вас;
{21:17} и сите ќе ве мразат, заради Моето име.
{21:18} Но вам нема да ви пропадне ни влакно од главата.
{21:19} Со своето трпение ќе ги спасите своите души!”
{21:20} ”А кога ќе го видите Ерусалим дека е опколен од војски, знајте дека е близу неговото запустување.
{21:21} Тогаш оние, кои се во Јудеја нека бегаат во планините; а кои се во градот нека излезат надвор; а кои се во полето, нека не влегуваат во градот!
{21:22} Зашто тоа се дни на одмазда, за да се исполни сè што е напишано!
{21:23} Горко им на бремените и на доилките во тие дни, зашто ќе има голема неволја во земјата и гнев врз овој народ.
{21:24} Ќе паѓаат од сечилото на мечот, и ќе ги одведуваат во ропство меѓу сите народи; а народите ќе го газат Ерусалим, додека не се исполнат времињата на народите.”
{21:25} И ќе има знаци на сонцето, на месечината и на ѕвездите; а на земјата народите ќе бидат опфатени од страв и збунетост од бучењето и од морските бранови;
{21:26} луѓето ќе примираат од страв, од исчекувањето на она, што ќе го најде светот, зашто небесните сили ќе се затресат.
{21:27} И тогаш ќе Го видат Човечкиот Син како доаѓа на облак со голема сила и слава.
{21:28} А кога ќе почне да се случува тоа, исправете се и подигнете ги главите, зашто се приближи вашето избавување.”
{21:29} Потоа им кажа парабола: „Погледајте ги смоквата и сите дрвја;
{21:30} кога ќе видите дека развиваат, сами знаете дека летото е веќе близу.
{21:31} Така и вие, кога ќе видите дека ова се збиднува, знајте дека Божјото Царство е близу!
{21:32} Вистина ви велам, дека ова поколение нема да помине, додека сè ова не се збидне.
{21:33} Небото и земјата ќе поминат, но Моите зборови нема да поминат.”
{21:34} ”Но, внимавајте на себеси, вашите срца да не бидат оптоварени со прејадување и пијанство, со животни грижи и да не ве затече ненадејно оној ден,
{21:35} зашто како примка ќе дојде за сите кои живеат по целата земја.
{21:36} Туку, бдејте и молете се во секое време, за да успеете да избегнете од сето ова што ќе настане, и да застанете пред Човечкиот Син.”
{21:37} Дење поучуваше во Храмот, а ноќе излегуваше и ноќеваше на гората наречена Маслинова.
{21:38} И сиот народ рано наутро доаѓаше при Него во Храмот, за да Го слуша.
{22:1} А наближуваше празникот на бесквасните лебови, кој се вика Пасха.
{22:2} Свештеничките главатари и книжниците размислуваа како да Го убијат; но се плашеа од народот.
{22:3} Тогаш сатаната влезе во Јуда, кој се викаше Искариотски, еден од бројот на Дванаесетмината.
{22:4} Тој отиде и се договори со свештеничките главатари и со заповедниците како да им Го предаде.
{22:5} И тие се зарадуваа и му ветија да му дадат сребреници.
{22:6} И тој се согласи и бараше згодна прилика за да им Го предаде, кога таму не ќе биде народот.
{22:7} И дојде денот на бесквасните лебови, кога требаше да се заколе пасхалното јагне.
{22:8} И ги испрати Петра и Јована, велејќи: „Одете и пригответе ни да ја јадеме Пасхата!”
{22:9} А тие Му рекоа: „Каде сакаш да ја приготвиме?”
{22:10} А Тој им рече: „Ете, кога ќе влезете во градот, ќе ве сретне човек, кој носи врчва со вода; одете по него во куќата во која ќе влезе
{22:11} и речете му на домаќинот: ‘Учителот прашува, каде е собата, во која ќе ја јадам Пасхата со Своите ученици?’
{22:12} И тој ќе ви покаже голема горна одаја послана, таму пригответе!”
{22:13} А тие отидоа и најдоа како што им рече и ја приготвија Пасхата.
{22:14} А кога дојде часот, седна Тој крај трпезата и апостолите со Него,
{22:15} и им рече: „Многу сакав да ја јадам со вас оваа Пасха, пред да пострадам,
{22:16} зашто ви велам: нема веќе да ја јадам додека не се исполни во Божјото Царство.”
{22:17} И ја зеде чашата, заблагодари и рече: „Земете ја и поделете ја меѓу себе,
{22:18} зашто ви велам дека нема да пијам од лозовиот плод - додека не дојде Божјото Царство!”
{22:19} Потоа зеде леб, заблагодари и го раскрши и им го раздаде, велејќи: „Ова е Моето тело, кое се дава за вас; правете го ова за Мој спомен!”
{22:20} А исто така, ја зеде и чашата - по вечерата - и рече: „Оваа чаша е Новиот Завет во Мојата крв, која се пролева за вас.
{22:21} Но, ете, раката на оној, кој Ме предава е со Мене, на трпезава.
{22:22} Зашто Човечкиот Син оди, како што е определено, но горко му на оној човек, кој ќе Го предаде!”
{22:23} И почнаа да се прашуваат помеѓу себе: кој ли ќе е од нив оној, кој ќе го направи тоа.
{22:24} А настана и препирка меѓу нив за тоа кој е од нив поголем.
{22:25} А Тој им рече: „Царевите на народите владеат над нив, а оние, кои управуваат над нив се викаат добротвори.
{22:26} А вие, немојте така! Но, поголемиот меѓу вас да биде како најмалиот, а старешината како служителот.
{22:27} Зашто, кој е поголем - оној, кој прилегнал покрај трпезата или оној, кој слугува? Зар не е оној, кој прилегнал покрај трпезата? А Јас Сум меѓу вас како служител.
{22:28} Вие сте оние, кои истрајувате со Мене во Моите искушенија.
{22:29} И Јас ви го определувам Царството, како што Мојот Татко Ми го определи Мене,
{22:30} за да јадете и да пиете на Мојата трпеза, во Моето Царство, и да седите на престоли и да им судите на дванаесетте Израелеви племиња.”
{22:31} ”И рече Господ: Симоне, Симоне, ете, сатаната побара да ве просее како пченица,
{22:32} но Јас се молев за тебе, за да не се намали твојата вера. А ти, кога еднаш ќе се обратиш, зацврсти ги своите браќа!”
{22:33} А тој Му одговори: „Господи, готов сум да одам со Тебе и во темница и во смрт.”
{22:34} А Тој рече: „Ти велам, Петре, денес не ќе пропее петел, додека трипати не се одречеш дека Ме познаваш!”
{22:35} Уште им рече: „Кога ве пратив без ќесе и без торба и обувки, дали ви недостасуваше нешто?” А тие рекоа: „Ништо!”
{22:36} И им рече: „Но сега, кој има ќесе, нека го земе; исто така и торба; а кој нема нека ја продаде својата наметка и нека си купи меч;
{22:37} зашто ви велам, дека треба да се изврши на Мене што е напишано: „И Го вброија меѓу злочинци!” Имено, она што е пишано за Мене - се исполнува.”
{22:38} А тие Му рекоа: „Господи, еве тука има два меча!” А Тој им рече: „Доста е!”
{22:39} И излезе и отиде, според обичајот, на Маслиновата Гора; а учениците одеа по Него.
{22:40} И кога дојде на местото, им рече: „Молете се, за да не паднете во искушение.”
{22:41} И Тој се оддели од нив, колку што може да се фрли камен, и клекна на колена и се молеше,
{22:42} велејќи: „Татко! Ако сакаш, отстрани ја оваа чаша од Мене! Но нека не биде Мојата, туку Твојата волја!”
{22:43} И Му се јави ангел од небото и Го поткрепуваше.
{22:44} И кога се најде во борба, се молеше уште поусрдно; а потта Му стана како капки крв, што паѓаа на земјата.
{22:45} И кога стана од молитвата, дојде при учениците и ги најде заспани од тага;
{22:46} и им рече: „Зошто спиете! Станете и молете се, за да не паднете во искушение!”
{22:47} Додека уште зборуваше, ете, едно множество, пред кого одеше еден од Дванаесетмината, кој се викаше Јуда, и Му се приближи на Исуса да Го целива.
{22:48} Но Исус му рече: „Јудо, со целив ли Го предаваш Човечкиот Син!”
{22:49} А кога оние, кои беа со Него, видоа што ќе стане, рекоа: „Господи, да удриме ли со меч?”
{22:50} И еден од нив, го удри слугата на првосвештеникот и му го отсече десното уво.
{22:51} А Исус одговори и рече: „Оставете Го тоа!” И се допре до увото и го излечи.
{22:52} Тогаш Исус им рече на оние, кои се кренаа против Него - на свештеничките главатари, на началниците на Храмот и на старешините: „Излеговте како на разбојник со мечеви и стапови!
{22:53} Кога бев, секој ден со вас во Храмот, не кренавте рака на Мене. Но, ова е ваш час и власт на темнината!”
{22:54} А кога Го фатија, Го одведоа и Го воведоа во домот на првосвештеникот. Петар одеше по Него оддалеку.
{22:55} Кога пак запалија оган среде дворот и седнаа наоколу, и Петар седеше меѓу нив.
{22:56} И кога една слугинка го виде како седи до огнот, се загледа во него и рече: „И овој беше со Него!”
{22:57} Но тој одрече, велејќи: „Жено, не Го познавам!”
{22:58} И малку потоа, го виде некој друг и рече: „И ти си од нив!” А Петар рече: „Човеку, не сум!”
{22:59} И кога помина околу еден час време, еден друг потврдуваше: „Навистина, и овој беше со Него, зашто е Галилеец!”
{22:60} А Петар рече: „Човеку, не знам што зборуваш!” И веднаш - додека уште зборуваше - петел запеа.
{22:61} Тогаш Господ се заврти и го погледна Петра; и Петар се сети на Господовите зборови, што му ги рече: „Пред да пропее петел, трипати ќе се одречеш од Мене!”
{22:62} И Петар штом излезе надвор заплака горко.
{22:63} А мажите, кои го држеа Исуса, Му се потсмеваа и Го биеја;
{22:64} па, кога Го покрија, Го удираа по образите и Го прашуваа: „Проречи кој Те удри?”
{22:65} И многу други хули рекоа против Него.
{22:66} А кога се раздени, се собраа народните старешини, свештеничките главатари и книжниците, и Го воведоа во Синедрионот
{22:67} и Му рекоа: „Ако си Ти Христос, кажи ни!” А Тој им рече: „Ако ви кажам, нема да поверувате.
{22:68} Ако ве прашам, нема да одговорите.
{22:69} Но отсега Човечкиот Син ќе седи оддесно на Божјата Сила.”
{22:70} Тие сите рекоа: „Значи, Ти си Божји Син?” Тој пак им рече: „Вие велите дека Сум Јас.”
{22:71} А тие рекоа: „Зошто ни е потребно уште сведоштво. Самите чувме од Неговата уста.”
{23:1} Тогаш целото нивно множество стана и Го одведе при Пилата.
{23:2} И почнаа да Го обвинуваат, велејќи: „Го најдовме Овој, како го буни нашиот народ и забранува да се дава данок на ќесарот, а за Себе вели дека е Христос Цар.”
{23:3} А Пилат Го запраша, велејќи: „Ти ли си Јудејски Цар?” А Тој во одговор му рече: „Ти велиш.”
{23:4} Тогаш Пилат им рече на свештеничките главатари и на народот: „Не наоѓам никаква вина на Овој Човек.”
{23:5} Но тие уште поупорно велеа: „Тој го буни народот, зашто поучува по цела Јудеја, почнувајќи од Галилеја па дотука.”
{23:6} А кога Пилат го чу тоа, праша дали е Тој Човек Галилеец.
{23:7} И кога научи дека е од Иродовата област, Го испрати при Ирода, кој во тие денови - исто така - беше во Ерусалим.
{23:8} А кога Ирод Го виде Исуса, се зарадува многу, дека одамна имаше желба да Го види; зашто беше слушал за Него и се надеваше дека ќе види некое чудо направено од Него.
{23:9} И Му поставуваше многу прашања, но Тој не му одговори ништо.
{23:10} А свештеничките главатари и книжниците стоеја и Го обвинуваа постојано.
{23:11} Тогаш Ирод, со своите војници, Го презре и Му се наруга; Го облече во сјајна облека и Го испрати назад при Пилата.
{23:12} Во истиот ден Пилат и Ирод се спријателија, зашто порано беа непријатели.
{23:13} А Пилат ги свика свештеничките главатари, началниците и народот, и им рече:
{23:14} ”Ми Го доведовте Овој Човек како Тој да го бунтува народот; а, еве, јас Го испитав пред вас и не најдов во Овој Човек никаква вина, за која Го обвинувате.
{23:15} А ни Ирод, зашто Го прати назад при нас. И Овој не направил ништо, што заслужува смрт.
{23:16} Затоа, ќе Го казнам и ќе Го ослободам.”
{23:17} А требаше да им ослободи еден затвореник на празникот.
{23:18} Но тие сите извикаа едногласно: „Земи Го Овој, а пушти ни го Варава!”
{23:19} Кој беше фрлен во темница, заради некаква буна во градот и заради убиство.
{23:20} А Пилат им се обрати пак, сакајќи да Го ослободи Исуса;
{23:21} но тие викаа, велејќи: „Распни Го! Распни!”
{23:22} А тој им рече по третпат: „Та какво зло направил? Јас не најдов во Него ништо, што заслужува смрт. Затоа ќе Го ослободам, откако ќе Го казнам.”
{23:23} Но тие навалуваа со голема викотница и бараа да биде распнат; а викањето на нив и на свештеничките главатари беше сè посилно.
{23:24} Тогаш Пилат одлучи да го исполни нивното барање.
{23:25} И им го пушти оној, кого го бараа, а кој беше фрлен во темница заради бунт и убиство; а Исуса им Го предаде на нивна волја.
{23:26} И кога Го поведоа, го фатија некој си Симон Киринеец, кој се враќаше од поле, па врз него го ставија крстот, за да го носи по Исуса.
{23:27} По Него одеше големо множество народ и жени, кои плачеа и ридаа за Него.
{23:28} Но Исус се заврти кон нив и им рече: „Ерусалимски ќерки, не плачете за Мене; туку плачете за себеси и за своите деца!
{23:29} Зашто, ете, доаѓаат денови кога ќе се рече: ‘Блажени се неродилките! И утробите што не родиле и градите што не доеле!’
{23:30} Тогаш ќе почнат да им зборуваат на горите: ‘Паднете врз нас!’ и на ридиштата: ‘Покријте нè!’
{23:31} Зашто, ако се прави вака со зеленото дрво, што ќе биде со сувото.
{23:32} А водеа и други двајца разбојници, за да ги погубат со Него.
{23:33} И кога дојдоа на местото, наречено Голгота, таму Го распнаа Него; и злочинците - едниот оддесно, а другиот одлево.
{23:34} А Исус рече: „Татко, прости им, оти не знаат што прават!” Кога го делеа Неговото облекло, фрлија жрепка.
{23:35} Народот стоеше и гледаше. А старешините се ругаа, велејќи: „Други спаси! Нека се спаси Самиот Себеси, ако е Тој Христос, Божји Избраник!”
{23:36} Му се потсмеваа и војниците, кои Му се приближуваа и Му даваа киселина;
{23:37} и велеа: „Ако си Јудејски Цар спаси се Самиот!”
{23:38} А над Него имаше натпис, напишан со грчки, латински и еврејски букви: „Овој е Јудејскиот Цар.”
{23:39} А еден од обесените разбојници Го хулеше: „Зар не си Ти Христос? Спаси се Себеси и нас!”
{23:40} А другиот во одговор го укори: „Зар не се боиш од Бога, кога и ти си исто така осуден.
{23:41} И, ние сме праведно осудени, зашто го примаме заслуженото од тоа што сме сториле. Но, Овој не направил никакво зло.”
{23:42} И рече: „Исусе, спомни си за мене, кога ќе дојдеш во Твоето Царство!”
{23:43} А Тој му рече: „Вистина ти велам, денес ќе бидеш со Мене во рајот.”
{23:44} А беше веќе околу шестиот час, кога настана темнина по целата земја до деветтиот час,
{23:45} при што сонцето ја изгуби својата светлина, а завесата во Храмот се расцепи на средина.
{23:46} Тогаш Исус извика со силен глас: „Татко, Го предавам Својот дух во Твои раце.” И кога го рече - издивна.
{23:47} А кога стотникот виде што се случи, почна да Го слави Бога, велејќи: „Навистина, Овој човек беше праведен!”
{23:48} И сиот народ, што се беше собрал да го гледа ова, кога виде што стана, се враќаше дома, удирајќи се по градите.
{23:49} А сите Негови познати стоеја подалеку, и жените, кои дошле по Него од Галилеја - го гледаа тоа.
{23:50} И ете, некој човек по име Јосиф, кој беше советник, добар и праведен човек,
{23:51} тој не се согласи со нивната одлука и со нивното дело - од јудејскиот град Ариматеја - кој го очекуваше Божјото Царство,
{23:52} отиде при Пилата и го побара Исусовото тело.
{23:53} И кога го симна, го обви во ленено платно и го положи во гроб, исечен во камен - во кој уште никој не беше положен.
{23:54} А беше ден на подготовката, и саботата настапуваше.
{23:55} По него одеа и жените, кои беа дошле со Исуса од Галилеја, и го видоа гробот и како беше положено Неговото тело.
{23:56} Потоа се вратија и приготвија мириси и миро; а во саботата, почиваа, според заповедта.
{24:1} А во првиот ден на седмицата, многу рано, жените дојдоа на гробот, носејќи ги мирисите, што ги приготвија.
{24:2} И го најдоа каменот одвален од гробот.
{24:3} И кога влегоа, не го најдоа телото на Господа Исуса.
{24:4} И додека стоеја збунети заради тоа, ете, пред нив застанаа двајца мажи во светли облеки.
{24:5} Бидејќи беа уплашени ги наведнаа лицата кон земјата, а тие им рекоа: „Зошто Го барате Живиот меѓу мртвите?
{24:6} Тој не е тука! Воскресна! Спомнете си како ви зборуваше, додека уште беше во Галилеја;
{24:7} говорејќи: ‘дека Човечкиот Син треба да биде предаден во рацете на грешниците и да биде распнат и да воскресне на третиот ден!’
{24:8} И си ги спомнаа Неговите зборови.
{24:9} И кога се вратија од гробот, им го соопштија сето тоа на Единаесетмината и на сите други.
{24:10} А тие беа: Марија Магдалена, и Јоана, и Марија Јакововата мајка, и други жени со нив; им го кажаа тоа на апостолите.
{24:11} А ним овие зборови им изгледаа како празна шега, и не им веруваа.
{24:12} А Петар стана и отрча до гробот се наведна и ги виде само ленените завои, и отиде назад, чудејќи се за она што се случило.
{24:13} И ете, во истиот ден, двајца од нив одеа во едно село, наречено Емаус, оддалечено шеесет стадии од Ерусалим,
{24:14} и разговараа меѓу себе за сите овие настани.
{24:15} И додека тие разговараа и се запрашуваа, Сам Исус им се приближи и одеше со нив.
{24:16} Но на нивните очи не им беше дадено да Го препознаат.
{24:17} И им рече: „Какви се тие зборови што ги водите патем меѓу себе и зошто сте нажалени?”
{24:18} И едниот од нив, по име Клеопа, Му одговори и рече: „Дали си Ти единствениот странец во Ерусалим, Кој не знаеш, што се случило во него овие дни?”
{24:19} И им рече: „Што?” А тие Му рекоа: „Она што стана со Исуса Назареецот, Кој беше пророк силен на дело и во словото, пред Бога и пред целиот народ:
{24:20} како нашите свештенички главатари и старешини Го предадоа да биде осуден на смрт и Го распнаа,
{24:21} А ние се надевавме дека е Тој Оној, Кој ќе го избави Израел. И покрај сето тоа, веќе е трет ден откако стана ова.
{24:22} А нè збунија и некои жени од нашите, кои биле многу рано на гробот,
{24:23} и не го нашле Неговото тело; дојдоа и кажаа дека виделе и појава на ангели, кои им рекле дека Тој е жив.
{24:24} Некои од нашите отидоа до гробот и најдоа како што рекоа жените, но Него не Го виделе.”
{24:25} И Тој им рече: „О неразумни и спори во срце, за да верувате во сè што рекле пророците!
{24:26} Не требаше ли Христос да го претрпи тоа, и да влезе во Својата Слава?”
{24:27} И кога почна од Мојсеја и од сите пророци, им протолкува што е пишано за Него во целото Писмо.
{24:28} И кога се приближија до селото, во кое одеа, Тој се направи како да сака да оди натаму.
{24:29} Но, тие Го задржуваа, велејќи: „Остани со нас, зашто вечерта е близу, а денот веќе превали!” И влезе да остане со нив.
{24:30} И додека беше прилегнат со нив покрај трпезата, зеде леб, благослови, го раскрши и им го даде.
{24:31} Тогаш им се отворија очите и Го препознаа; но Тој стана невидлив за нив.
{24:32} И си рекоа еден на друг: „Не гореше ли срцето во нас, кога ни зборуваше патем и ни ги толкуваше Писмата?”
{24:33} И во истиот час станаа и се вратија во Ерусалим, каде ги најдоа собрани Единаесетмината, и тие кои беа со нив,
{24:34} кои зборуваа: „Господ навистина воскресна; му се јавил на Симона!”
{24:35} А тие пак раскажаа што се случило патем и како Го препознаа при раскршувањето на лебот.
{24:36} И додека тие уште зборуваа за тоа, Сам Исус застана меѓу нив и им рече: „Мир вам!”
{24:37} А тие збунети и уплашени мислеа дека гледаат дух.
{24:38} А Тој им рече: „Зошто сте збунети? И зошто се јавуваат сомненија во вашите срца?
{24:39} Погледајте ги Моите раце и Моите нозе - Јас Сум Истиот! Допрете Ме и видете, зашто духот нема месо и коски, а како што гледате Јас имам.”
{24:40} И кога го рече тоа, им ги покажа рацете и нозете.
{24:41} А бидејќи тие од радост уште не веруваа, туку се чудеа, им рече: „Имате ли тука нешто за јадење?”
{24:42} И Му дадоа парче печена риба и мед со саќе.
{24:43} Тој го зеде и јадеше пред нив.
{24:44} И им рече: „Тоа се зборовите што ви ги зборував додека уште бев со вас, дека треба да се исполни сè што е напишано за Мене во Мојсеевиот Закон, во Пророците и во Псалмите.”
{24:45} Тогаш им го отвори умот, за да ги разберат Писмата,
{24:46} и им рече: „Така е напишано дека Христос треба да пострада и да воскресне од мртвите во третиот ден,
{24:47} и да биде проповедано во Негово име покајание и прошка на гревовите на сите народи - почнувајќи од Ерусалим.
{24:48} Вие сте сведоци на тоа;
{24:49} а еве, Јас ќе го испратам на вас ветувањето на Мојот Татко; а вие останете во градот, додека не се облечете во сила одозгора!”
{24:50} И ги изведе до Витанија; ги подигна Своите раце и ги благослови.
{24:51} И додека ги благословуваше, се оддели од нив и се вознесе на небо.
{24:52} А тие Му се поклонија и се вратија во Ерусалим со голема радост.
{24:53} И беа постојано во Храмот фалејќи Го и благословувајќи Го Бога. Амин!
