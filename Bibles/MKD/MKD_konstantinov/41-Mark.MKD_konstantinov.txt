{1:1} Почеток на Евангелието за Исуса Христа, Божјиот Син.
{1:2} Како што е пишано кај пророците: „Ете, Јас го испраќам Својот гласник пред Твоето лице, кој ќе го приготви Твојот пат;
{1:3} гласот на оној, кој вика во пустината: ‘Пригответе го патот на Господа, израмнете Му ги патеките’.”
{1:4} Се јави Јован, крштавајќи во пустината и проповедајќи покајно крштавање за проштавање на гревовите.
{1:5} И излегуваше при него целата Јудејска страна и сите ерусалимци; и тој ги крштаваше во реката Јордан, при што тие ги исповедуваа своите гревови.
{1:6} А Јован беше облечен во облека од камилски влакна и имаше кожен појас околу својата половина, и јадеше скакулци и див мед.
{1:7} И проповедаше, велејќи: „По мене иде Посилен од мене; пред Кого не сум достоен да се наведнам и да Му ги одврзам ремењата на Неговите обувки.
{1:8} Јас ве крстив во вода, а Тој ќе ве крсти во Светиот Дух.”
{1:9} И во тоа време, Исус дојде од Назарет во Галилеја, и Јован Го крсти во Јордан.
{1:10} И веднаш, додека излегуваше од водата, виде: како се отворија небесата и Духот како слегува над Него како гулаб.
{1:11} И се чу глас од небото: „Ти си Мојот возљубен Син; во Кого Ми е милината!”
{1:12} Веднаш потоа Духот Го одведе во пустината.
{1:13} И беше во пустината четириесет дни, искушуван од сатаната. И беше меѓу ѕверови; и ангели Му служеа.
{1:14} А откако Јован беше предаден, Исус дојде во Галилеја, проповедајќи го Божјото Евангелие.
{1:15} И зборуваше: „Времето се исполни, и наближи Божјото Царство; покајте се и верувајте во Евангелието!”
{1:16} И одејќи покрај Галилејското Море, ги виде Симона и Андреја, братот Симонов, како фрлаат мрежа во морето, зашто беа рибари.
{1:17} И Исус им рече: „Врвете по Мене и Јас ќе направам да станете рибари на луѓе!”
{1:18} И веднаш ги оставија мрежите и тргнаа по Него.
{1:19} И кога одмина малку потаму ги виде: Јакова, Зеведеевиот син и брата му Јована - и нив во кораб - како ги крпат мрежите;
{1:20} и веднаш ги повика и, оставајќи го татка си Зеведеја со наемниците во коработ, тргнаа по Него.
{1:21} И дојдоа во Капернаум и веднаш во саботата, влезе во синагогата и поучуваше.
{1:22} И и се восхитуваа на Неговата наука, зашто ги учеше како Оној, Кој има власт, а не како книжниците.
{1:23} Тогаш, во нивната синагога беше човек, опфатен од нечист дух, и извика
{1:24} велејќи: „Ах! Што имаме ние со Тебе, Исусе Назарејче? Дали дојде да нè погубиш? Знам Кој си Ти: Божји Светец!”
{1:25} И Исус му се закани: „Молкни и излези од него!”
{1:26} И нечистиот дух го стресе, извика со висок глас и излезе од него.
{1:27} И сите се зачудија, така што се прашуваа еден со друг, велејќи: „Што е ова? Нова наука - полна со сила! - Им заповеда и на нечистите духови и тие Му се покоруваат!”
{1:28} И веднаш се разнесе глас за Него на сите страни, по целата галилејска околина.
{1:29} И штом излезе од синагогата, дојде во куќата на Симона и Андреја, со Јакова и Јована.
{1:30} А Симоновата тешта лежеше од треска, и веднаш Му рекоа за неа.
{1:31} Тој и пристапи, ја фати за рака и ја подигна; и треската ја остави, па им служеше.
{1:32} А приквечер, по зајдисонце, Му ги доведоа сите болни и бесни
{1:33} и целиот град се собра пред вратата.
{1:34} И исцели мнозина, кои страдаа од разни болести: и истера многу бесови, и не им одобри на демоните да зборуваат, зашто Го знаеја.
{1:35} А наутро, додека уште беше темно, стана, излезе и отиде во пусто место, и таму се молеше.
{1:36} А Симон и оние, кои беа со него, поитаа по Него,
{1:37} и кога Го најдоа, Му рекоа: „Сите Те бараат!”
{1:38} И им одговори: „Да одиме: во соседните села, да проповедам и таму, зашто затоа и излегов.”
{1:39} И дојде, проповедајќи - во нивните синагоги по цела Галилеја - и изгонувајќи ги бесовите.
{1:40} И дојде при Него еден лепрозен, молејќи Го и коленичејќи, Му зборуваше: „ Ако сакаш, можеш да ме очистиш.”
{1:41} И му се смили, ја протегна раката и го допре и му рече: „Сакам! Биди чист!”
{1:42} И веднаш лепрата отиде од него и стана чист.
{1:43} И предупредувајќи го строго, веднаш го отпушти
{1:44} и му рече: „Гледај, никому ништо да не кажеш! Туку оди, покажи му се на свештеникот, и принеси за своето очистување она, што заповедал Мојсеј - ним за сведоштво.”
{1:45} А тој, штом си отиде, почна да разгласува многу и да раскажува за настанот, така што Исус не можеше веќе јавно да влезе во град; туку беше надвор, по пусти места; а доаѓаа кај Него од сите страни.
{2:1} И кога по неколку дена пак дојде во Капернаум; се чу дека е во куќа.
{2:2} И се собраа мнозина, така што немаше веќе место пред вратата; и им го проповедаше Словото.
{2:3} И дојдоа при Него носејќи фатен, кого го носеа четворица.
{2:4} И како не можеа да го донесат до Него, заради народот, го открија покривот над местото каде што беше, и го пробија и ја спуштија постелата, на која лежеше фатениот.
{2:5} А Исус, кога ја виде нивната вера, му рече на фатениот: „Синко, ти се опростуваат гревовите.”
{2:6} А некои од книжниците седеа таму и размислуваа во своите срца:
{2:7} ”Што зборува Овој вака? Тој хули! Кој може да опростува гревови, освен Еден Бог?”
{2:8} И Исус веднаш штом созна со Својот дух дека тие размислуваат така во себе, им рече: „Зошто размислувате така во своите срца?
{2:9} Што е полесно да му се рече на фатениот: ‘Ти се опростуваат гревовите,’ или да му се рече: ‘Стани и земи ја својата постела, и оди!’
{2:10} Но за да знаете дека Човечкиот Син има власт да ги опростува гревовите на земјата, му рече на фатениот:
{2:11} ”Тебе ти зборувам - стани, подигни ја својата постела и оди си дома!”
{2:12} И стана, веднаш ја подигна постелата, и излезе пред сите, така што сите се восхитуваа и Го славеа Бога, велејќи: „Такво нешто уште никогаш не видовме!”
{2:13} И излезе пак покрај морето; и целото множество доаѓаше при Него, и го поучуваше.
{2:14} И минувајќи, го виде Левија Алфеев, како седи во царинарницата, и му рече: „Врви по Мене!” И тој стана и тргна по Него.
{2:15} И кога прилегна покрај трпезата во неговата куќа, многу цариници и грешници беа покрај трпезата, со Исуса и со Неговите ученици, зашто ги имаше мнозина, и врвеа по Него.
{2:16} А кога книжниците и фарисеите Го видоа како јаде со грешниците и цариниците, им рекоа на Неговите ученици: „Зошто јаде и пие заедно со цариниците и грешниците?”
{2:17} А Исус, кога го чу тоа, им рече: „Не им треба лекар на здравите, туку на болните. Не дојдов да ги викам праведните - туку грешниците на покајание.”
{2:18} Јовановите ученици и фарисеите постеа. И дојдоа и Му рекоа: „Зошто Јовановите ученици и учениците на фарисеите постат, а Твоите ученици не постат?”
{2:19} Исус им рече: „Можат ли сватовите да постат додека е младоженецот со нив? Додека го имаат со себе младоженецот, не можат да постат.
{2:20} Но, ќе дојдат дни кога ќе им го грабнат младоженецот од нив; и тогаш - во тој ден - ќе постат.
{2:21} Никој не пришива крпа од ново сукно врз стара облека. Инаку, закрпата го кине од неа новото од старото, и скинатото ќе биде полошо.
{2:22} И никој не налева ново вино во стари мевови; инаку новото вино ќе ги скине мевовите, па ќе пропаднат и виното и мевовите. Туку, ново вино - во нови мевови!”
{2:23} А кога во сабота одеше низ посевите, Неговите ученици почнаа да прават пат, кинејќи класје.
{2:24} И фарисеите Му рекоа: „Гледај! Зошто го прават во сабота тоа што не е дозволено?”
{2:25} Им рече: „Зар никогаш не сте читале, што направи Давид кога беше во неволја и кога огладне тој и оние, кои беа со него?
{2:26} Како влезе во Божјиот дом, во времето на првосвештеникот Авијатар, и ги изеде поставените лебови, кои никој не смее да ги јаде, освен свештениците; и им даде на оние, кои беа со него!”
{2:27} И им рече: „Саботата е воспоставена заради човекот, а не човекот заради саботата.
{2:28} Така, Човечкиот Син е Господар и на саботата.”
{3:1} И влезе пак во синагогата, а таму имаше човек со исушена рака.
{3:2} И Го набљудуваа, дали ќе го излечи во сабота, за да Го обвинат.
{3:3} И му рече на човекот, кој имаше сува рака: „Застани насреде!”
{3:4} И им рече: „Дали е дозволено во сабота: да се прави добро или зло? Да се спаси душа, или да се погуби?” А тие молчеа.
{3:5} Тогаш ги изгледа, наоколу, со гнев, и натажен заради закоравеноста на нивните срца, му рече на човекот: „Протегни ја раката!” И тој ја протегна и стана пак здрава неговата рака.
{3:6} А фарисеите, кога излегоа, веднаш се советуваа со иродовците против Него, за да Го уништат.
{3:7} А Исус се повлече со Своите ученици кон морето, и големо мноштво од Галилеја, тргна по Него, и од Јудеја,
{3:8} и од Ерусалим, од Идумеја и од другата страна на Јордан; од околината на Тир и Сидон, големо множество дојде при Него, откако чуја што правел.
{3:9} И им рече на Своите ученици да Му се приготви еден кораб, заради народот, за да не Го притискаат.
{3:10} Бидејќи мнозина излекува, така што навалуваа на Него сите, кои страдаа, за да Го допрат.
{3:11} И нечистите духови, штом ќе Го видеа, паѓаа пред Него и викаа, велејќи: „Ти си Божји Син!”
{3:12} И им забрануваше строго да не Го разгласуваат.
{3:13} И се искачи на гората и ги повика при Себе оние, кои ги сакаше и тие отидоа кај Него.
{3:14} И определи Дванаесетмина да бидат со Него, и да ги праќа да проповедаат,
{3:15} и да имаат власт да ги изгонуваат бесовите.
{3:16} И ги определи Дванаесетмина: и на Симона му го даде името Петар,
{3:17} па Јакова Зеведеев и Јована, братот Јаковов, на кои им го даде името Воанергес - што значи: Синови на Громот;
{3:18} и Андреја, и Филипа, и Вартоломеја, и Матеја, и Тома, и Јакова Алфеев, и Тадеја, и Симона Хананец,
{3:19} и Јуда Искариотски, кој Го предаде.
{3:20} И дојде во една куќа, и пак се собра народ, така што не можеа ни леб да јадат.
{3:21} А кога Неговите чуја за тоа, излегоа за да Го приберат, зашто зборуваа дека не е при Себеси.
{3:22} Книжниците пак, кои дојдоа од Ерусалим, зборуваа дека го има Велзевула и дека со помош на демонскиот кнез ги истерува бесовите.
{3:23} И откако ги повика, им зборуваше во параболи: „Како може сатаната да изгонува сатана?
{3:24} Ако едно царство се раздели против себеси, тоа не може да се одржи.
{3:25} И ако дом се раздели против себеси, тој дом не може да опстане.
{3:26} И ако сатаната се кренал против себеси и се разделил, не ќе може да опстане, туку му дошол крајот.
{3:27} Но никој не може да влезе во куќа на силен и да му ја ограби покуќнината, ако првин не го врзе силниот и тогаш да му ја ограби неговата куќа.
{3:28} Вистина ви велам, дека на човечките синови ќе им бидат простени сите гревови и хули, колку и да хулат;
{3:29} но кој похули на Светиот Дух, нема прошка довека,
{3:30} туку го обвинува вечен грев. Зашто рекоа: „Има нечист дух!”
{3:31} И тогаш дојдоа: Неговата мајка и Неговите браќа и, стоејќи надвор, испратија при Него да Го повикаат.
{3:32} А околу Него седеше народ и Му рекоа: „Ете, мајка Ти и Твоите браќа надвор Те бараат!”
{3:33} И во одговор им рече: „Кои се мајка Ми и браќа Ми?”
{3:34} И ги погледна наоколу оние, кои седеа околу Него и рече: „Еве ги мајка Ми и браќа Ми;
{3:35} зашто, кој ја исполнува Божјата волја, тој Ми е брат, и сестра, и мајка.”
{4:1} И пак почна да поучува покрај морето. И се собра околу Него многу народ, така што влезе во кораб и седеше на морето, а целиот народ беше на копното, покрај морето.
{4:2} И ги поучуваше многу со параболи; и им рече во Својата поука:
{4:3} ”Слушајте! Ете, излезе сејач да сее.
{4:4} И кога сееше, едно зрно падна покрај патот, и дојдоа птици и го исколваа.
{4:5} Друго падна на каменлива почва, каде немаше многу земја; и никна брзо, зашто немаше длабока земја.
{4:6} А кога сонцето изгреа, овена и бидејќи немаше корен се исуши.
{4:7} И друго падна во трње, и трњето израсна и го загуши, па не донесе плод.
{4:8} А друго падна на добра земја и донесе плод, кој напредуваше и растеше, и принесе: едно триесет, и друго шеесет, а друго сто.”
{4:9} И рече: „Кој има уши да слуша, нека слуша!”
{4:10} А кога остана Сам, Го прашаа за параболата оние, кои беа околу Него со Дванаесетмината.
{4:11} И им рече: „Вам ви е дадена тајната на Божјото Царство, а на оние кои се надвор, сè биднува во параболи,
{4:12} за ‘гледајќи да гледаат и да не видат; и слушајќи да слушаат, а да не разбираат, за да не се покајат и да не им биде простено’.”
{4:13} И им рече: „Не ја разбирате ли оваа приказна? А како ќе ги разберете сите параболи!
{4:14} Сејачот сее слово.
{4:15} Оние, покрај патот, каде се сее словото, се оние кај кои - кога ќе го чујат - веднаш доаѓа сатаната и го грабнува словото, посеано во нив.
{4:16} Исто, посеани врз каменлива почва се оние, кои - штом го чујат словото - го примаат со радост,
{4:17} но немаат во себе корен, туку се непостојани, и кога ќе дојде неволја или гонење заради словото, веднаш се соблазнуваат.
{4:18} А другите, што се посеани во трње, тоа се оние, кои го чуле словото,
{4:19} но светските грижи, и измамливоста на богатството, и желбите за други работи, кога ќе влезат го загушуваат словото, и останува без плод.
{4:20} А посеаните на добра земја се оние, кои го слушаат словото, го примаат и донесуваат плод: еден триесет, и еден шеесет, и еден сто.
{4:21} И им рече: „Затоа ли се внесува светилка за да се стави под вршник или под легло, а не за да се стави на светилникот?
{4:22} Зашто ништо не е скриено, што не ќе биде откриено; или што е направено тајно, а да не излезе на видело.
{4:23} Кој има уши да слуша, нека слуша!”
{4:24} И им рече: „Внимавајте што слушате! Со каква мера мерите, со таква ќе ви се мери, и ќе ви се придаде вам, кои слушате.
{4:25} Зашто кој има, ќе му се даде; а кој нема, ќе му се одземе и она што го има.”
{4:26} И велеше: „Така, Божјото Царство е како кога човек ќе фрли семе во земја;
{4:27} и спие и станува ноќе и дење, а семето никнува и расте, а самиот не знае како.
{4:28} Земјата сама од себе донесува плод, најнапред стебло, после клас - потоа клас полн со зрна.
{4:29} А кога плодот узрее, веднаш испраќа срп, зашто настанала жетва.”
{4:30} И велеше: „Со што да го споредиме Божјото Царство? Со каква парабола да го претставиме?
{4:31} Тоа е како синаповото зрно, што кога се сее во земјата, е помало од сите семиња на земјата;
{4:32} но кога е посеано, израснува и станува поголемо од сите зеленчуци и пушта големи гранки, така што небесните птици можат да се гнездат под неговата сенка.”
{4:33} Со многу такви параболи им го кажуваше словото, колку што можеа да слушаат.
{4:34} А без параболи ништо не им говореше, но насамо им објаснуваше сè на Своите ученици.
{4:35} И вечерта на истиот ден им рече: „Да преминеме на другата страна!”
{4:36} И кога го отпуштија народот Го зедоа Исуса со себе, како што беше во коработ; и други кораби беа со Него.
{4:37} И се подигна силна бура, а брановите се префрлуваа во коработ, така што коработ веќе се полнеше.
{4:38} А Тој при кормилото спиеше на перница. И Го разбудија и Му рекоа: „Учителе, зар не Ти е грижа, што ние загинуваме?”
{4:39} И стана, му се закани на ветрот и му рече на морето: „Стивни! Молкни!” И ветерот стивна и настана голема тишина.
{4:40} И им рече: „Зошто се плашите толку? Како немате вера?”
{4:41} И ги опфати голем страв, и говореа еден на друг: „Кој е Овој, што и ветерот и морето Му се покоруваат?”
{5:1} И дојдоа на другата страна на морето, во Гадаринскиот крај.
{5:2} И кога излезе од коработ, веднаш му дојде во пресрет - од гробовите - човек со нечист дух.
{5:3} Тој живееше во гробовите; никој не можеше веќе ни со окови да го врзе,
{5:4} зашто многупати го ставаа во окови и вериги, но тој ги кинеше веригите и ги кршеше оковите, и никој не можеше да го скроти.
{5:5} И постојано, ноќе и дење, беше во гробовите и по ридовите, викајќи и удирајќи се самиот со камења.
{5:6} И кога Го виде Исуса оддалеку, дотрча, падна ничкум пред Него,
{5:7} и извика со силен глас: „Што имаш Ти со мене, Исусе, Сине на Сèвишниот Бог? Те заколнувам во Бога, на мачи ме!”
{5:8} Зашто му рече: „Излези од човеков, нечисти душе!”
{5:9} И го праша: „Како ти е името?” И Му рече: „Името ми е Легион, зашто сме мнозина.”
{5:10} И го молеа многу да не ги истера од тој крај.
{5:11} А таму, по ридот, пасеше големо стадо свињи.
{5:12} И Го замолија сите демони, велејќи; „Прати нè во свињине, да влеземе во нив.”
{5:13} И тукутака им дозволи и нечистите духови излегоа, и влегоа во свињите, и стадото - околу две илјади - се спушти по стрмнината во морето, и се удавија во морето.
{5:14} А оние, кои ги пасеа, побегнаа и разгласија во градот и по селата, и дојдоа да видат што станало.
{5:15} И кога дојдоа при Исуса и го видоа бесниот - во кого беше Легионот - како седи облечен и умен, се уплашија.
{5:16} А оние, кои беа виделе, им раскажаа што се случи со бесниот и со свињите.
{5:17} И почнаа да Го молат да си отиде од нивниот крај.
{5:18} А кога влегуваше во коработ, оној кој беше фатен од бесовите, Му се молеше да биде со Него.
{5:19} Но не му одобри, туку му рече: „Оди дома при своите, и раскажи им што ти направи Господ и како ти се смилува!”
{5:20} И отиде и почна да раскажува по Десеттоградието што му направи Исус; и сите се восхитуваа.
{5:21} И кога Исус пак премина со кораб на другата страна, многу народ се собра при Него, а Тој беше покрај морето.
{5:22} И дојде еден од началниците на синагогата, по име Јаир и кога Го виде, падна пред Неговите нозе.
{5:23} И Го молеше многу, велејќи: „Мојата ќерка е на умирање, дојди и положи ги рацете над неа - за да биде спасена и да живее!”
{5:24} И отиде со него. И многу народ одеше по Него и Го притискаше.
{5:25} И една жена, која страдаше од крвотечение дванаесет години,
{5:26} и претрпела многу од мнозина лекари и си го потрошила целиот свој имот, а од тоа немаше никаква полза, туку и стана уште полошо;
{5:27} откако чу за Исуса, дојде меѓу народот, одназад, и се допре до Неговата облека,
{5:28} зашто си велеше: „Ако се допрам само и до Неговата облека, ќе се спасам!”
{5:29} И веднаш и прекрати крвотечението и таа почувствува во телото дека е излекувана од болеста.
{5:30} А Исус почувствува веднаш во Себе, дека сила излезе од Него, се сврте среде народот и рече: „Кој се допре до Мојата облека?”
{5:31} Неговите ученици пак рекоа: „Гледаш дека народ Те притиска и велиш: ‘Кој се допре до Мене?’”
{5:32} И Тој гледаше наоколу, за да види, кој го направи тоа.
{5:33} А жената, уплашена и растреперена - зашто знаеше што стана со неа - дојде и падна пред Него и Му ја кажа сета вистина.
{5:34} А Тој и рече: „Ќерко, твојата вера те спаси! Оди си со мир и биди здрава од својата болест!”
{5:35} Додека уште зборуваше, дојдоа од домот на началникот на синагогата и му рекоа: „Ќерка ти умре! Зошто Го измачуваш уште Учителот!”
{5:36} А Исус, кога го чу зборот, што го рекоа, му рече на началникот на синагогата: „Не бој се! Само верувај!”
{5:37} И никому не му дозволи да оди со Него, освен на Петра, на Јакова и на Јована, братот Јаковов.
{5:38} И дојдоа во куќата на началникот; и виде врева, дека плачеа и пиштеа многу,
{5:39} и кога влезе им рече: „Зошто викате и плачете? Детето не е умрено, туку спие!”
{5:40} И Му се потсмеваа. А Тој ги истера сите надвор, ги зеде: таткото на детето, и мајката и оние кои беа со Него, и влезе таму каде што беше детето.
{5:41} И кога го фати детето за рака му рече: „Талита кум!”- што значи: „Девојче, Јас ти велам стани!”
{5:42} И девојчето стана веднаш и одеше, зашто имаше дванаесет години. И веднаш се зачудија многу.
{5:43} И им заповеда строго никој да не дознае за тоа, и рече да и дадат да јаде.
{6:1} И отиде оттаму и дојде во Својот роден крај, а Неговите ученици одеа по Него.
{6:2} А кога дојде саботата, почна да поучува во синагогата, и мнозина, кои слушаа, се зачудија и рекоа: „Откаде Му е ова Нему? И каква е мудроста што Му е дадена? И какви чудеса прават Неговите раце?
{6:3} Не е ли овој дрводелец, Синот на Марија, и брат Јаковов, и Јосиин, и Јудин и Симонов? И не се ли Неговите сестри тука меѓу нас?” И се соблазнија во Него.
{6:4} А Исус им рече: „Пророк не е без чест, освен во својот роден крај, и меѓу своите роднини и во својата куќа.”
{6:5} И не можеше таму да направи никакво чудо, освен што исцели малку болни, полагајќи ги рацете врз нив.
{6:6} И се чудеше на нивното неверие. И обиколуваше по околните села и поучуваше.
{6:7} И ги повика Дванаесетмината; почна да ги праќа по двајца, и им даде власт над нечистите духови.
{6:8} И им заповеда да не носат ништо за по пат освен еден стап: ни леб, ни торба, ни пари во појасот,
{6:9} туку да се обуени во сандали и да не облекуваат по две облеки.
{6:10} И им рече: „Каде и да влезете во куќа, останете таму, додека не излезете оттаму.
{6:11} А ако не ве примат и не ве послушаат, излезете оттаму и истресете го правот од своите нозе, ним за сведоштво!”
{6:12} И излегоа и проповедаа дека луѓето треба да се покајат.
{6:13} И изгонуваа многу демони, и многу болни помазуваа со масло и ги оздравуваа.
{6:14} И царот Ирод чу, зашто Неговото име беше прочуено, и зборуваше: „Јован Крстител стана од мртвите и затоа дејствуваат силите во него!”
{6:15} Други пак велеа, дека е Илија; а други велеа дека е пророк, или како еден од пророците.
{6:16} Но кога Ирод чу, рече: „Јован, кому јас му ја отсеков главата, тој стана од мртвите.”
{6:17} Имено, Ирод испрати и го фати Јована и го врза во темницата, заради Иродијада, жената на брата му Филипа, бидејќи се ожени со неа,
{6:18} зашто Јован му велеше на Ирода: „Не ти е дозволено да ја имаш жената на брата си.”
{6:19} А Иродијада беше озлобена на него и сакаше да го убие, но не можеше.
{6:20} Зашто Ирод се плашеше од Јована, знаејќи дека е човек праведен и свет, и го пазеше; и кога го слушаше, се збунуваше многу, но сепак го слушаше со задоволство.
{6:21} И кога дојде погоден ден, кога Ирод на својот роденден, им даде вечера на своите кнезови, на војводите и на галилејските прваци;
{6:22} влезе Иродијадината ќерка и поигра и им угоди на Ирода и на прилегнатите со него, и царот и рече на девојката: „Побарај од мене што сакаш и ќе ти дадам.”
{6:23} И и, се заколна: „Што и да побараш од мене, ќе ти дадам - до половина на моето царство.”
{6:24} А таа излезе и и рече на мајка си: „Што да побарам?” А таа рече: „Главата на Јована Крстител.”
{6:25} И веднаш, откако влезе брзо кај царот, побара, велејќи: „Сакам да ми ја дадеш, сега веднаш, на послужавник главата на Јована Крстител.”
{6:26} И царот многу се натажи, но заради заклетвата и оние што седеа со него, не сакаше да ја одбие.
{6:27} И царот веднаш испрати стражар и му нареди да ја донесе неговата глава. И тој отиде, му ја отсече главата во темницата,
{6:28} и ја донесе неговата глава на послужавник и и ја даде на девојката, а девојката ја даде на мајка си.
{6:29} А кога неговите ученици чуја, дојдоа и го зедоа неговото тело и го положија во гроб.
{6:30} И апостолите се собраа при Исуса и Го известија за сè што направиле и што поучувале.
{6:31} И им рече: „Дојдете вие сами, на пусто место и починете си малку!” Зашто, мнозина доаѓаа и си заминуваа, и немаа време ни да јадат.
{6:32} И отидоа со кораб на пусто место насамо.
{6:33} Но ги видоа кога заминуваа и мнозина Го познаа и се запатија пеш, од сите градови, и стигнаа пред нив.
{6:34} А кога излезе од коработ, виде големо множество и се сожали за нив, зашто беа како овци без пастир, и почна да ги поучува многу.
{6:35} И бидејќи времето поодмина доста, Неговите ученици Му пристапија и Му рекоа: „ Местово е пусто, а веќе е доцна.
{6:36} Распушти ги, за да отидат по околните колиби и села, и да си купат нешто да јадат!”
{6:37} А Тој одговори и рече: „Дајте им вие да јадат!” Му рекоа: „Да одиме ли да купиме леб за двеста денарии и да им дадеме да јадат?”
{6:38} А Тој им рече: „Колку лебови имате? Одете и видете!” И кога узнаа, рекоа: „Пет и две риби.”
{6:39} И им заповеда да ги наместат сите по групи, на зелената трева.
{6:40} И прилегнаа во групи по сто и педесет.
{6:41} И ги зеде петте лебови и двете риби, погледна кон небото, благослови и ги раскрши лебовите, па им даваше на учениците да ги ставаат пред нив; и двете риби им ги раздели на сите.
{6:42} И сите јадеа и се наситија.
{6:43} И кренаа дванаесет кошници полни со лебни залаци, и од рибите.
{6:44} А оние кои јадеа леб, беа околу пет илјади мажи.
{6:45} И веднаш ги натера Своите ученици да влезат во коработ и да отидат порано на другата страна, кон Витсаида, додека Тој го распушти народот.
{6:46} И откако се прости од нив, отиде на гората да се помоли.
{6:47} А приквечер каработ беше среде море, а Тој самиот на земјата.
{6:48} И кога ги виде како се мачат веслајќи - зашто ветерот им беше спротивен, околу четвртата ноќна стража, дојде до нив, одејќи по морето, и сакаше да ги замине.
{6:49} А тие, кога Го видоа како оди по морето, помислија дека е привидение, и извикаа,
{6:50} зашто сите Го видоа и се исплашија. Но, Тој веднаш им проговори и им рече: „Бидете храбри! Јас Сум! Не бојте се!”
{6:51} Тогаш влезе при нив во коработ, и ветерот стивна. Тие се зачудија многу во себе,
{6:52} зашто не го разбраа чудото со лебовите, туку срцето им беше закоравено.
{6:53} И кога преминаа, дојдоа на копно во Генисарет и излегоа.
{6:54} Кога излегоа од коработ, веднаш Го познаа,
{6:55} се растрчаа по целата таа околија и почнаа да донесуваат болни, на постели, каде што чуја дека е Тој.
{6:56} И каде и да влегуваше во села, или во градови, или во селца, на трговиштата ги ставаа болните и Го молеа да Го допрат барем до ресите на Неговата облека. И сите, кои Го допреа беа исцелени.
{7:1} И се собраа околу Него фарисеите и некои од книжниците, кои беа дошле од Ерусалим,
{7:2} и видоа дека некои од неговите ученици јадат леб со нечисти, односно неизмиени, раце.
{7:3} Зашто фарисеите и сите Јудејци - држејќи се до преданијата на старите - не јадат, ако не ги измијат рацете до лактите;
{7:4} и кога ќе се вратат од пазар, не јадат, ако не се измијат. И има уште многу друго, што го примиле да го одржуваат: миење на чаши, врчви, бакарни садови и столови.
{7:5} И така, фарисеите и книжниците Го прашаа; „Зошто Твоите ученици не живеат според преданијата на старите, туку јадат леб со неизмиени раце?”
{7:6} А Тој им рече: „Добро пророкуваше Исаија за вас лицемерите, како што е напишано: ‘Овој народ Ме почитува со усните, а нивното срце е далеку од Мене;
{7:7} напразно Ме почитуваат, учејќи науки, што се човечки повелби.’
{7:8} Вие ја оставате Божјата заповед, а го држите човечкото предание.
{7:9} Вие добро ја укинувате - продолжи Тој - Божјата заповед, за да го држите вашето предание!”
{7:10} Имено, Мојсеј рече: ‘Почитувај ги татка си и мајка си!’ и ‘Кој ќе го проколне татка си и мајка си, да биде казнет со смрт!’
{7:11} А вие велите: ‘Ако некој рече на татка си или на мајка си: Она што можам да ти помогнам е ветено, односно жртвен дар,’
{7:12} не го оставате веќе да направи што и да е за својот татко и за својата мајка.
{7:13} И така го укинувате Божјото слово со своето предание, што вие го воспоставивте, и правите многу други работи слични на ова.”
{7:14} Тогаш повторно го повика народот при Себе и му рече: „Слушајте ме сите и разберете!
{7:15} Нема ништо, вон човекот, што би можело да го направи нечист кога ќе влезе во него; туку она што излегува од човекот, тоа го прави нечист.
{7:16} Кој има уши, нека слуша!”
{7:17} Веднаш, кога се оддалечи од народот, Тој влезе во една куќа, Неговите ученици Го прашаа за смислата на параболата.
{7:18} Тој им рече: „Така! Зар и вие не разбирате? Не сфаќате ли дека ништо не може да го направи човекот нечист, што влегува однадвор во него,
{7:19} зашто не влегува во неговото срце, туку во стомакот и оди на одредено место?” Така ги прогласи сите јадења за чисти.
{7:20} Исто така им велеше: „Она што излегува од човекот, тоа го прави нечист,
{7:21} зашто од внатрешноста, од човечкото срце, излегуваат: лоши мисли, разни видови блуд, убиства,
{7:22} кражби, лакомства, лукавства, пакости, разузданост, око лукаво, богохулство, гордост, безумство.
{7:23} Сите тие зла излегуваат од внатре и го прават нечист човекот.”
{7:24} Се крена оттаму и отиде во Тирскиот и Сидонскиот Крај. Влезе во една куќа и сакаше никој да не го дознае. А не можеше да остане скриен.
{7:25} Кога чу за него една жена, чија ќерка беше опфатена од нечист дух; таа дојде и падна пред Неговите нозе.
{7:26} А таа жена беше Елинка, родум Сирофеничанка. И Го молеше да го истера бесот од ќерка и.
{7:27} А Тој и рече: „Остави прво да се наситат децата, зашто не е добро да им се земе лебот на дечињата и да се фрли на кученцата.”
{7:28} Таа пак одговори: „Да, Господи! но и кученцата под трпезата јадат од трошките на децата.”
{7:29} И и рече: „Заради тој збор - оди си - бесот излезе од ќерка ти.”
{7:30} И се врати дома и го најде детето, како лежи на постелата, а бесот излезен.
{7:31} И кога излезе пак од пределите на Тир, дојде - преку Сидон - до Галилејското Море, среде пределите на Десеттоградието.
{7:32} И Му доведоа глувонем и Го молеа да положи рака на него.
{7:33} И го одведе насамо од народот, ги стави Своите прсти во неговите уши, и плукна и го допре неговиот јазик;
{7:34} погледна кон небото, воздивна и му рече: „Ефата!” - односно: „Отвори се!”
{7:35} И веднаш му се отворија ушите и му се разврза врската на неговиот јазик, и зборуваше чисто.
{7:36} И им порача никому да не кажуваат. Но колку повеќе им наредуваше Тој, толку повеќе тие разгласуваа.
{7:37} И прекумерно се чудеа и велеа: „Сè добро прави! И глувите ги прави да слушаат, и немите да зборуваат!”
{8:1} Во тие дни, кога пак се собра големо множество и немаа што да јадат, ги повика Своите ученици и им рече:
{8:2} ”Жал ми е за народот, зашто веќе три дни се постојано покрај Мене и нема што да јадат.
{8:3} Ако ги распуштам гладни по нивните куќи, ќе премалеат по патот, зашто некои од нив се дојдени оддалеку.”
{8:4} И Неговите ученици Му одговорија: „Откаде може некој да ги насити со лебови, тука во пустината?”
{8:5} И ги праша: „Колку лебови имате?” А тие рекоа: „Седум”.
{8:6} Тогаш му заповеда на народот да прилегне на земјата. И ги зеде седумте лебови, заблагодари и ги раскрши, и им даваше на Своите ученици да ги стават, и тие ги ставија пред множеството.
{8:7} Имаа и малку рипчиња. И кога ги благослови, заповеда да ги стават и нив.
{8:8} И јадеа и се наситија, и дигнаа седум кошници останати парчиња.
{8:9} А беа околу четири илјади; и ги распушти.
{8:10} И веднаш влезе во кораб со Своите ученици, и дојде во околината на Далманута.
{8:11} И фарисеите излегоа и почнаа да се препираат со Него, барајќи од Него знак од небото, да Го искушаат.
{8:12} А Тој воздивна, со својот дух и рече: „Зошто ова поколение бара знак? Вистина ви велам, нема да му се даде знак на овој род.”
{8:13} И ги остави пак, влезе во коработ и премина на другата страна.
{8:14} И заборавија да земат леб, и имаа само еден леб со себе во коработ.
{8:15} И им заповеда, велејќи; „Гледајте! Чувајте се од фарисејскиот квас и од квасот Иродов!”
{8:16} Тие пак размислуваа меѓу себе: „Бидејќи немаме леб!”
{8:17} А Исус кога го разбра тоа им рече: „Зошто мислите дека немате леб? Уште ли не разбирате и не сфаќате? Скаменето ли е вашето срце?
{8:18} Очи имате, а не гледате? Уши имате, а не слушате?
{8:19} И не си спомнувате ли, кога ги раскршив петте лебови на пет илјади, колку кошници полни со залаци кренавте?” Му рекоа: „Дванаесет.”
{8:20} Кога раскршив седум лебови на четири илјади, колку кошници полни со залаци кренавте?” Рекоа: „Седум”.
{8:21} И им рече: „Уште ли не разбирате?”
{8:22} И дојдоа во Витсаида. И Му доведоа еден слеп и Го молеа да го допре.
{8:23} Тој го фати слепецот за рака, го изведе надвор од селото и му плукна во очите; ги положи рацете на него и го праша: „Гледаш ли нешто?”
{8:24} Ги подигна очите и рече: „Гледам луѓе како одат - ги гледам како дрва.”
{8:25} Потоа пак ги положи рацете на неговите очи, и прогледа и оздраве, и гледаше сè јасно.
{8:26} И го испрати во неговиот дом, велејќи: „Не влегувај во селото, и никому не раскажувај!”
{8:27} И излезе Исус, со Своите ученици, по селата на Кесарија Филипова; а патем ги прашуваше Своите ученици, велејќи им: „Што велат луѓето, Кој Сум Јас?”
{8:28} Тие Му рекоа: „Јован Крстител, други велат Илија; а трети - дека си еден од пророците.”
{8:29} Но Тој ги праша: „А вие за Кого Ме сметате?” Петар во одговор Му рече: „Ти си Христос”.
{8:30} И им забрани никому да не зборуваат за Него.
{8:31} И почна да ги учи дека Човечкиот Син треба да пострада многу и да биде отфрлен од старешините, првосвештениците и книжниците; дека ќе Го убијат и дека по три дни ќе воскресне.
{8:32} И тоа го зборуваше отворено. А Петар Го зеде насамо и почна да Го укорува.
{8:33} Но Тој се заврте и ги погледна Своите ученици, го укори Петра и рече: „Оди си од Мене, сатано, зашто ти не мислиш за она што е Божјо, туку за она што е човечко.”
{8:34} И го повика народот, заедно со Своите ученици и им рече: „Кој сака да дојде по Мене, нека се одрече од себеси и нека го подигне својот крст и нека оди по Мене.
{8:35} Зашто, кој сака да ја спаси својата душа, ќе ја загуби; а кој ќе ја загуби својата душа заради Мене и Евангелието, ќе ја спаси.
{8:36} Зашто, што му користи на човекот, ако го добие целиот свет, а на својата душа и напакости!
{8:37} Зашто, што може човекот да даде во замена за својата душа?
{8:38} Зашто, кој се срами од Мене и од Моите зборови во овој прељубодеен и грешен род, и Човечкиот Син ќе се срами од него, кога ќе дојде во славата на Својот Татко, со светите ангели.”
{9:1} И им рече: „Вистина ви велам - има некои меѓу овие, кои стојат тука, кои нема да вкусат смрт, додека не го видат Божјото Царство дојдено во сила.”
{9:2} И по шест дни, Исус ги зеде Петра, Јакова и Јована и ги изведе само нив на една висока планина, насамо, и се преобрази пред нив;
{9:3} и неговите облеки станаа блескави и многу бели, како што белител на земјата не може да ги избели.
{9:4} И им се јави Илија со Мојсеја, и разговараа со Исуса.
{9:5} А Петар проговори и Му рече на Исуса: „Рави! Учителе, добро е да сме тука; да направиме три шатори: еден за Тебе, еден за Мојсеј и еден за Илија.”
{9:6} Имено, не знаеше што да рече, зашто беа многу уплашени.
{9:7} И дојде облак и ги засени, а од облакот се чу глас: „Овој е Мојот возљубен Син! Слушајте Го Него!”
{9:8} И одеднаш кога се обѕрнаа, веќе никого не видоа покрај себе, освен Исуса.
{9:9} А кога слегуваа од гората, им заповеда никому да не му кажуваат што видоа, додека Човечкиот Син не воскресне од мртвите.”
{9:10} И тие го држеа цврсто тој збор, но меѓусебно расправаа: што значи - да се воскресне од мртви?
{9:11} И Го прашаа: „Зошто книжниците велат дека првин Илија треба да дојде?”
{9:12} А Тој им рече: „Илија ќе дојде првин, и ќе воспостави сè. А како е напишано за Човечкиот Син: дека треба многу да пострада и да биде презрен?
{9:13} Но, Јас ви велам, дека Илија дојде, и постапија со него, како што сакаа, како што е напишано за него.”
{9:14} И кога дојдоа при учениците, видоа многу големо множество околу нив и книжници, кои се препираа со нив.
{9:15} И штом целото множество Го виде, се зачудија, и се стрчаа и Го поздравуваа.
{9:16} И ги праша: „За што се препирате со нив?”
{9:17} А еден од народот му одговори: „Учителе, Ти го доведов сина си, во кого е нем дух;
{9:18} и кога го фаќа, го кутнува, а тој се пени, чкрта со забите и се здрвува. Им реков на Твоите ученици да го истераат, но не можеа.”
{9:19} А Тој одговори и рече: „О неверен роде, до кога ќе бидам со вас? До кога ќе ве трпам? Доведете го при Мене!”
{9:20} И Му го доведоа. А штом духот го виде, веднаш го стресе и тој падна на земја, се тркалаше и се пенеше.
{9:21} Тогаш го праша татка му: „Колку време има откако му се случува ова? А тој рече: „Од детството,
{9:22} а често го фрла во оган и во вода - за да го погуби. Но, ако можеш нешто, смилувај ни се и помогни ни!”
{9:23} Исус пак му рече: „Ако можеш нешто! Сè е можно на оној, кој верува!”
{9:24} Таткото на детето веднаш извика и рече: „Верувам! Помогни му на моето неверие!”
{9:25} А Исус штом виде дека придојдува народ, му се закани на нечистиот дух и му рече: „Нем и глув душе, Јас ти заповедам, излези од него и повеќе не влегувај во него!”
{9:26} И извика, и го стресе силно детето и излезе. И беше како мртво, така што мнозина велеа дека умрело.
{9:27} А Исус го фати за рака, го поткрена и тоа стана.
{9:28} А кога дојде во една куќа, Неговите ученици Го прашаа насамо: „Зошто ние не можевме да го истераме?”
{9:29} И им одговори: „Овој род со ништо не може да се истера, освен со молитва и пост.”
{9:30} И кога замина оттаму, минуваа низ Галилеја, и не сакаше некој да научи за тоа;
{9:31} имено, ги поучуваше Своите ученици и велеше: „Човечкиот Син ќе биде предаден во човечки раце, и ќе Го убијат; и откако ќе Го убијат, Тој ќе воскресне на третиот ден.
{9:32} Но тие не го разбраа тој збор, а се боеја да Го прашаат.”
{9:33} И дојдоа во Капернаум, и кога беше во куќата, ги праша: „За што се расправавте патем?”
{9:34} А тие молчеа, зашто патем се расправаа меѓусебно за тоа кој е поголем.
{9:35} Тој пак седна, ги повика Дванаесетте и им рече: „Кој сака да биде прв, нека биде последен и слуга на сите!”
{9:36} Тогаш зеде едно детенце, го постави меѓу нив, го прегрна и им рече:
{9:37} ”Кој прима едно такво дете во Мое име, Мене Ме прима, а кој Ме прима Мене, не Ме прима Мене, туку Оној Кој Ме испратил.”
{9:38} Јован Му рече: „Учителе, видовме еден - кој во Твое име - изгонуваше зли духови, а не оди по нас, и му забранивме, зашто не оди по нас.”
{9:39} А Исус рече: „Не бранете му! Зашто нема никој, кој би правел чудо во Мое име и да може веднаш потоа да говори зло за Мене.
{9:40} Зашто, кој не е против нас, тој е со нас.”
{9:41} И кој ќе ве напои со чаша ладна вода во Мое име, затоа што сте Христови, вистина ви велам, нема да ја изгуби својата награда.
{9:42} А кој соблазни едно од овие мали, кои веруваат во Мене, подобро ќе му биде да му обесат на вратот воденички камен и да биде фрлен во морето.
{9:43} И ако твојата рака те соблазнува, отсечи ја. Подобро е да влезеш без рака во животот, отколку со двете раце да отидеш во пеколот, во неизгорлив оган,
{9:44} каде нивниот црв не умира, и огнот не изгорува.
{9:45} Ако твојата нога те соблазнува, отсечи ја! Подобро е за тебе да влезеш во животот хром, отколку со двете нозе да бидеш фрлен во пеколот,
{9:46} каде нивниот црв не умира, и огнот не изгорува.
{9:47} И ако и твоето око те соблазнува, извади го! Подобро е за тебе да влезеш во Божјото Царство со едно око, отколку да бидеш со двете очи фрлен во пеколот,
{9:48} каде нивниот црв не умира, и огнот не изгорува.
{9:49} Зашто секој ќе биде посолен со оган, и секоја жртва ќе се осоли со сол.
{9:50} Солта е добра, но ако солта стане несолена, со што ќе ја поправите? Имајте сол во себе и имајте мир помеѓу себе.”
{10:1} И стана оттаму и дојде во пределите на Јудеја, од онаа страна на Јордан; и пак народот Му се придружи, а Тој ги поучуваше, според Својот обичај.
{10:2} И Му пристапија фарисеите и Го прашаа, за да Го искушуваат: „Дозволено ли му е на мажот, да ја остави жената?”
{10:3} А Тој им одговори и рече: „Што ви заповеда Мојсеј?”
{10:4} Тие рекоа: „Мојсеј дозволи да и се напише разводно писмо и да се остави.”
{10:5} Но Исус им рече: „Заради вашето кораво срце - тој ви ја напиша таа заповед.
{10:6} Но, во почетокот на создавањето, Бог ги создаде: машко и женско.
{10:7} Затоа човекот ќе ги остави татка си и мајка си и ќе се прилепи до жена си;
{10:8} и двајцата ќе бидат едно тело. И така, не се веќе две - а едно тело.
{10:9} И така, Бог што соединил, човекот да не раздвојува.
{10:10} И дома, учениците пак го прашаа за тоа.
{10:11} И Тој им рече: „Кој ќе ја напушти својата жена и се ожени со друга, прави прељуба спрема неа.
{10:12} И ако таа го напушти мажот и се омажи за друг, прави прељуба.
{10:13} И Му донесуваа дечиња, за да ги допре, а учениците ги укоруваа.
{10:14} А кога Исус го виде тоа, негодуваше и им рече: „Оставете ги дечињата да дојдат при Мене; не им бранете; зашто на таквите им припаѓа Божјото Царство!
{10:15} Вистина ви велам, кој не го прима Божјото Царство како мало дете, нема да влезе во него.”
{10:16} И ги прегрна и ги благослови, положувајќи ги рацете врз нив.
{10:17} И кога излегуваше на пат, некој притрча, клекна пред Него и Го праша: „Добар Учителе, што да правам, за да наследам вечен живот?”
{10:18} А Исус му рече: „Зошто Ме наречуваш добар! Никој не е добар освен Единиот Бог.
{10:19} Ги знаеш заповедите: „Не убивај! Не прави прељуба! Не кради! Не сведочи лажно! Не измамувај! Почитувај ги татка си и мајка си!”
{10:20} Но тој Му одговори: „Учителе, сето тоа го пазев од својата младост.”
{10:21} А Исус го погледна, го возљуби и му рече: „Едно не ти достига: оди, продај сè што имаш, и дај им на сиромасите и ќе имаш сокровиште на небото! И дојди, земи го крстот и следи Ме!”
{10:22} А тој се натажи од тој збор и си отиде жалејќи, зашто имаше многу имоти.
{10:23} И Исус погледна наоколу и им рече на Своите ученици: „Колку тешко ќе влезат богатите во Божјото Царство!”
{10:24} А учениците се зачудија од Неговите зборови. Но Исус пак проговори и им рече: „Чеда, колку е тешко да влезат во Божјото Царство, оние кои се надеваат на богатство!
{10:25} Полесно и е на камилата да помине низ иглени уши, отколку богат да влезе во Божјото Царство!”
{10:26} А тие се зачудија уште повеќе, велејќи си еден на друг: „Тогаш, кој може да се спаси?”
{10:27} Исус ги погледна и им рече: „За луѓето тоа е невозможно, но за Бога не е; зашто за Бога сè е можно!”
{10:28} Петар почна да Му зборува: „Гледај, ние оставивме сè и одиме по Тебе!”
{10:29} Исус пак одговори и рече: „Вистина ви велам: нема никој, кој ќе остави куќа или браќа, или сестри, или мајка или татко, или деца, или ниви, заради Мене и заради Евангелието,
{10:30} а да не прими, сега стократно, во ова време: куќи, и браќа, и сестри, и мајки, и деца и ниви - заедно со гонењата - а во идниот век: вечен живот.
{10:31} Но мнозина први ќе бидат последни, а последните - први.”
{10:32} А кога беа на пат искачувајќи се за Ерусалим, Исус одеше пред нив, и се чудеа; а оние кои одеа по Него се боеја. И пак ги собра Дванаесетмината и почна да им кажува што ќе Му се случи:
{10:33} ”Ете, одиме горе во Ерусалим и Човечкиот Син ќе биде предаден на главните свештеници и на книжниците и ќе Го осудат на смрт, и ќе Го предадат на многубошците;
{10:34} и ќе Го исмеат, ќе Го плукаат, ќе Го бичуваат и ќе Го убијат, а Тој по три дни ќе воскресне.”
{10:35} И Му пристапија Јаков и Јован, Зеведеевите синови, и Му рекоа: „Учителе, сакаме да ни сториш, што ќе побараме од Тебе.”
{10:36} Тој ги праша: „Што сакате да ви направам?”
{10:37} Тие пак Му рекоа: „Дај ни да седнеме еден оддесно, а еден одлево, до Тебе во Твојата слава!”
{10:38} А Исус им рече: „Не знаете што барате! Можете ли да ја пиете чашата што Јас ја пијам или да се крстите со крштавањето со кое Јас се крштавам?”
{10:39} Тие Му одговорија: „Можеме!” Но Исус им рече: „Ќе ја пиете чашата што Јас ја пијам и ќе бидете крстени со крштавањето со кое Јас се крштавам;
{10:40} но да се седне оддесно или одлево до Мене, тоа не го давам Јас, а ќе им се даде на оние, за кои е приготвено.”
{10:41} А Десетмината кога чуја, почнаа да негодуваат против Јакова и Јована.
{10:42} Но Исус ги повика при Себе и им рече: „Знаете дека оние, кои се сметаат за владетели на народите - господарат над нив; и дека нивните големци имаат власт над нив.
{10:43} Но меѓу вас не е така; а кој сака да биде голем меѓу вас нека ви биде слуга!
{10:44} А кој сака да биде прв меѓу вас, нека ви биде слуга на сите,
{10:45} зашто и Човечкиот Син не дојде да Му служат, туку да служи и да ја даде Својата душа за откуп на мнозина!”
{10:46} И дојдоа во Ерихон. А кога излегуваше од Ерихон, со Своите Ученици и со големо множество, Вартимеј, Тимеевиот син, слеп просјак, седеше покрај патот.
{10:47} И штом чу дека тоа е Исус Назареецот, почна да вика и да вели: „Исусе, сине Давидов, смилувај ми се!”
{10:48} А мнозина му се закануваа да молчи, но тој викаше уште посилно: „Давидов сине, смилувај ми се!”
{10:49} Исус застана и рече: „Повикајте го!” И го повикаа слепецот и му рекоа: „Не бој се! Стани, те вика!”
{10:50} А тој ја фрли својата наметка, скокна и дојде при Исуса.
{10:51} Исус пак проговори: „Што сакаш да ти сторам?” А слепецот Му одговори: „Учителе, да прогледам!”
{10:52} Тогаш Исус му рече: „Оди си - твојата вера те спаси!” И веднаш прогледа и тргна по Него, по патот.
{11:1} И кога се приближија до Ерусалим, во Витфагија и Витанија, при Маслиновата Гора, Исус испрати двајца Свои ученици
{11:2} и им рече: „Одете во селоно што е пред вас и штом ќе влезете ќе најдете врзано осле, на кое уште никој од луѓето не седел. Одврзете го и доведете го!
{11:3} И ако ви рече некој: ‘Зошто го правите тоа?’ - речете: ‘Му треба на Господа’, и тој веднаш ќе го прати тука.”
{11:4} И отидоа и го најдоа ослето врзано до вратата, надвор покрај патот, и го одврзаа.
{11:5} А некои од оние, кои стоеја таму им рекоа: „Што правите? Зошто го одврзувате ослето?”
{11:6} А тие им одговорија како што им рече Исус, и тие ги оставија.
{11:7} И го доведоа, при Исуса, ослето, и ги ставија своите облеки врз него, и седна на него.
{11:8} И мнозина ги постилаа своите облеки по патот, а други - гранчиња, што ги сечеа по нивите.
{11:9} А тие кои одеа пред Него и по Него викаа: „Осана! Благословен, Кој доаѓа во Господово име!
{11:10} Благословено царството на нашиот татко Давид, што доаѓа во името Господово! Осана во висините!”
{11:11} И влезе во Ерусалим, во Храмот, и штом разгледа сè - бидејќи веќе беше доцна - излезе со Дванаесетмината во Витанија.
{11:12} А утреден, кога излегоа од Витанија, Тој огладне.
{11:13} И оддалеку виде една смоква, што имаше лисја; дојде не би ли нашол нешто на неа; а кога дојде не најде ништо освен лисја, зашто уште не беше време за смокви.
{11:14} Тогаш проговори и и рече: „Отсега никој довека да не јаде плод од тебе!” А Неговите ученици слушаа.
{11:15} И дојдоа во Ерусалим. И кога влезе во Храмот, почна да ги изгонува сите, кои купуваа и продаваа во Храмот. И им ги преврте масите на менувачите на сребрениците, и столиците на продавачите на гулаби.
{11:16} И не дозволуваше некој да пренесе каков и да било сад низ Храмот.
{11:17} И ги поучуваше, велејќи им: „Не е ли напишано: ‘Мојот Дом ќе се нарече Дом на молитва за сите народи,’ а вие направивте од него разбојничка пештера!”
{11:18} А главните свештеници и книжниците го чуја тоа, и бараа како да Го погубат, зашто се боеја од Него; имено сиот народ беше восхитен од Неговата наука.
{11:19} А навечер излегуваше од градот.
{11:20} А наутро кога поминуваа, ја видоа смоквата исушена од корен.
{11:21} А Петар се сети и Му рече: „Учителе, погледај! Се исушила смоквата, што ја проколна!”
{11:22} Исус одговори и им рече:
{11:23} ”Имајте вера во Бога! Вистина ви велам, ако некој и рече на оваа гора: ‘Дигни се и фрли се во морето,’ а не се посомнева во своето срце, туку верува дека ќе биде она што го рече, тоа и ќе биде.
{11:24} Затоа ви велам: сè што ќе побарате во молитва, верувајте дека го примивте, и ќе ви биде.
{11:25} И кога стоите на молитва, проштавајте ако имате нешто против некого, за да ви ги прости и вашиот Татко, Кој е на небесата, вашите гревови.
{11:26} Ако пак вие не проштавате, и вашиот Татко, Кој е на небесата, нема да ви ги прости вашите гревови.”
{11:27} И дојдоа пак во Ерусалим, и кога одеше низ Храмот, дојдоа при Него главните свештеници, книжниците и старешините,
{11:28} и Му рекоа: „Со каква власт го правиш тоа и Кој Ти ја даде таа власт да го правиш тоа?”
{11:29} А Исус им рече: „Ќе ве прашам еден збор и одговорете Ми, и ќе ви кажам со каква власт го правам ова.
{11:30} Јовановото крштавање од небото ли беше или од луѓето? Одговорете Ми!”
{11:31} А тие размислуваа меѓу себе: „ Ако кажеме од небото, ќе ни рече: ‘Зошто тогаш не му поверувавте?’
{11:32} Но, ако речеме од луѓето?’ Се боеја од народот, зашто сите сметаа дека Јован беше навистина пророк.
{11:33} Му одговорија на Исуса и рекоа: „Не знаеме!” А Исус им рече: „Ни Јас не ви кажувам, со каква власт го правам ова.”
{12:1} И почна да им говори во параболи: „Еден човек насади лозје; го загради со плет; ископа точилница; изгради кула, и им го даде под наем на земјоделците, и замина.
{12:2} А во време на плод, испрати слуга кај земјоделците, да прими од земјоделците дел од плодот на лозјето.
{12:3} Но тие го фатија, го претепаа и го пуштија со празни раце.
{12:4} И пак им испрати друг слуга; и нему каменувајќи го, го погодија по глава и го отпуштија навреден.
{12:5} Испрати и друг, а него го убија; и мнозина други: едни претепаа, а други убија.
{12:6} Имаше уште еден: возљубениот син. Него го испрати последен при нив, велејќи: ‘Ќе го почитуваат мојот син!’
{12:7} Но, земјоделците си рекоа меѓу себе: ‘Овој е наследникот! Ајде да го убиеме и наследството ќе биде наше.’
{12:8} И го фатија, го убија и го исфрлија надвор од лозјето.
{12:9} И така, што ќе направи сега господарот на лозјето? Ќе дојде и ќе ги погуби земјоделците, а лозјето ќе го даде на други.
{12:10} Зар не сте ги прочитале овие зборови во Писмото: ‘Каменот што го отфрлија ѕидарите, стана глава на аголот;
{12:11} тоа е од Господа и прекрасно е во нашите очи’!”
{12:12} И бараа да Го фатат, но се плашеа од народот; зашто разбраа дека за нив ја кажа таа парабола. И Го оставија и си отидоа.
{12:13} Тогаш испратија некои од фарисеите и иродовците, за да Го фатат во збор.
{12:14} Тие дојдоа и Му рекоа: „Учителе, знаеме дека си вистинит и дека не ти е грижа од никого, зашто не гледаш на лицето на луѓето, туку според вистината учиш за Божјиот пат. Дали е дозволено да се даде данок на царот или не е? Да даваме ли или да не даваме?”
{12:15} А Тој, знаејќи го нивното лицемерие, им рече: „Зошто Ме искушувате? Донесете ми денариј да го видам!”
{12:16} А тие Му донесоа. И им рече: „Чиј е овој лик и натпис?” Тие пак рекоа: „На царот.”
{12:17} Исус им рече: „Дајте му го царевото на царот, а Божјото на Бога.” И Му се чудеа.
{12:18} И дојдоа при Него садукеите, кои велат дека нема воскресение, па Го прашаа, велејќи:
{12:19} ”Учителе, Мојсеј ни напиша: „Ако некому му умре брат и остави жена, а не остави потомок; неговиот брат да ја земе жена му и да му воздигне потомство на брата си.”
{12:20} Беа седуммина браќа. Првиот ја зеде жената и умре, а не остави потомок.
{12:21} И вториот ја зеде и умре, а не остави потомок. И третиот исто така.
{12:22} И седуммината не оставија потомство. А по сите умре и жената.
{12:23} По воскресението, кога ќе воскреснат, на кого од нив ќе му биде жена, зашто седуммината ја имаа за жена?”
{12:24} Исус им рече: „Не се заблудувате ли, зашто не ги знаете ни Писмата, ниту Божјата сила?
{12:25} Зашто кога ќе воскреснат од мртвите, ниту ќе се женат, ниту ќе се мажат, туку се како небесните ангели.
{12:26} А за мртвите - дека ќе воскреснат, не читавте ли во Мојсеевата книга, при капината, како Бог му рече: ‘Јас Сум Бог Авраамов, и Бог Исаков и Бог Јаковов’?
{12:27} Тој не е Бог на мртвите, туку на живите! Многу се измамувате!”
{12:28} И пристапи еден од книжниците, кој чу како се препираат, знаејќи дека им одговори добро, Го праша: „Која е прва од сите заповеди?”
{12:29} Исус одговори: „Првата е: ‘Слушај Израеле - Господ, нашиот Бог - е единствен Господ,
{12:30} и љуби Го Господа својот Бог со сето свое срце, со сета своја душа, со сиот свој разум и со сета своја сила’!”
{12:31} А оваа е втората: „Љуби го својот ближен како себеси!” Друга заповед, поголема од овие, нема.”
{12:32} И книжникот Му рече: „Добро, Учителе, кажа според вистината дека Бог е Еден, и нема друг освен Него,
{12:33} и да Го љубиш Него со сето срце, и со сиот разум, и со сета сила; и да го љубиш ближниот како себеси, тоа е многу повеќе од сите паленици и жртви.”
{12:34} А Исус кога виде дека одговори разумно - му рече: „ Не си далеку од Божјото Царство.” И никој повеќе не се осмели да Го праша.
{12:35} И проговори Исус и зборуваше, поучувајќи во Храмот: „Како зборуваат книжниците дека Христос е Син Давидов?
{12:36} Самиот Давид рече преку Светиот Дух: „Му рече Господ на мојот Господ: „Седи оддесно Мене, додека не ги положам Твоите непријатели за подножје на Твоите нозе.”
{12:37} Самиот Давид Го наречува ‘Господ’ - како може тогаш да му биде син?” И големо множество Го слушаше со задоволство.
{12:38} И во Својата поука, рече: „Чувајте се од книжниците, кои сакаат: да одат во долги облеки; и поздрави по трговиштата;
{12:39} и први седишта во синагогите, и челни места на гозбите.
{12:40} Кои ги изедуваат домовите на вдовиците; и преправајќи се, се молат долго - тие ќе бидат судени построго!”
{12:41} И седна спроти ковчежето за прилози и гледаше како народот пушта пари во ковчежето; и мнозина богати пуштаа многу.
{12:42} И дојде една бедна вдовица и пушти внатре две лепти, односно еден кодрант.
{12:43} Тогаш ги повика Своите ученици и им рече: „Вистина ви велам, дека беднава вдовица даде повеќе од сите, кои пуштаа во ковчежето.
{12:44} Зашто сите пуштија од својот вишок, а таа од својата немаштина - пушти сè што имаше: целиот свој имот.”
{13:1} И кога излегуваше од Храмот, еден од Неговите ученици Му рече: „Учителе! Гледај - какви камења и каква зграда!”
{13:2} А Исус му рече: „Ги гледаш ли овие големи згради? Нема да остане камен на камен, што не ќе биде разурнат.
{13:3} И кога седеше на Маслиновата Гора, спроти Храмот, Петар и Јаков и Јован и Андреј Го прашаа насамо:
{13:4} ”Кажи ни кога ќе биде тоа, и каков е знакот, кога сè тоа ќе се исполни?”
{13:5} А Исус почна да им зборува: „Пазете се, некој да не ве измами!
{13:6} Мнозина ќе дојдат во Мое име и ќе речат: ‘Јас Сум’ - и ќе измамат мнозина.
{13:7} Кога ќе чуете за војни и гласови за војни, не плашете се! Зашто тоа треба да биде, но уште не е свршеток;
{13:8} зашто ќе се крене народ против народ и царство против царство; ќе има земјотреси по разни места; ќе има глад. Тоа е почеток на страдањата.”
{13:9} ”Но вие, чувајте се! Ќе ве предаваат на судовите и ќе ве бијат по синагогите; и пред управниците и царевите ќе стоите заради Мене, ним за сведоштво.
{13:10} Најнапред треба да им биде проповедано Евангелието на сите народи.
{13:11} А кога ќе ве поведат и ве предадат, не грижете се однапред што ќе зборувате; туку што ќе ви биде дадено во тој час, зборувајте го тоа: зашто нема да зборувате вие, туку Светиот Дух.
{13:12} И брат брата ќе предаде на смрт, и татко - чедо. И децата ќе станат против родителите и ќе ги убиваат.
{13:13} И сите ќе ве мразат заради Мене, а кој претрпи до крај, тој ќе се спаси.
{13:14} А кога ќе видите дека ‘мерзоста на запустението’ како што рече пророкот Даниел, да стои, каде што не треба - кој чита, нека разбере! - тогаш оние, кои се во Јудеја, нека бегаат по горите!
{13:15} Кој е на покривот, нека не слегува и нека не влегува да земе нешто од својата куќа;
{13:16} а кој е во полето, нека не се враќа да ја земе својата наметка.
{13:17} Тешко им на трудните жени и на доилките во тие дни!
{13:18} Молете се, тоа да не биде зиме!
{13:19} Зашто во тие дни ќе има неволја каква немало од почетокот на Божјото создавање, па досега, и нема да биде.
{13:20} И ако Господ не ги скрати тие дни, не би се спасил ниеден човек; но заради избраните, кои ги избра, ги скрати дните.
{13:21} И ако некој ви рече тогаш: ‘Еве, тука е Христос! Ене, таму!’ не верувајте;
{13:22} зашто ќе се појават лажни христоси и лажни пророци и ќе покажат знаци и чуда, за да ги измамат избраните, ако е можно.
{13:23} А вие внимавајте! Ете, ви кажав сè однапред!”
{13:24} ”Во тие дни - после тие неволји - сонцето ќе потемни и месечината нема да ја дава својата светлина,
{13:25} ѕвездите ќе паѓаат од небото и небесните сили ќе се расклатат.
{13:26} И тогаш ќе Го видат Човечкиот Син како доаѓа на облаците, со голема сила и слава.
{13:27} И тогаш, Тој ќе ги испрати Своите ангели и ќе ги собере своите избрани од четирите ветра, од крајот на земјата до крајот на небото.”
{13:28} А од смоквата научете ја приказната: кога нејзината гранка омекне и разлиста, знаете дека летото е близу.
{13:29} Така и вие, кога ќе видите дека се случува ова, знајте дека е близу - пред врата.
{13:30} Вистина ви велам, ова поколение нема да помине, додека сè ова не се збидне.
{13:31} Небото и земјата ќе поминат, но Моите зборови нема да поминат.
{13:32} А за оној ден и час, никој не знае: ни ангелите на небото, ниту Синот, а само Таткото.”
{13:33} ”Внимавајте, бдејте! Зашто не знаете, кога ќе биде времето!
{13:34} Како човек, кој - тргнувајќи на пат - ја остави својата куќа и ги овласти своите слуги, секому му ја одреди неговата работа, а на вратарот му нареди да бдее.
{13:35} И така: бидете будни, зашто не знаете кога ќе дојде господарот на куќата: навечер ли, или на полноќ, или кога петлите ќе пропеат, или наутро,
{13:36} за да не дојде одненадеж и да ве најде заспани.
{13:37} А што ви зборувам вам, на сите им зборувам: бдејте!”
{14:1} А беа два дни до Пасха и до празникот на Бесквасните лебови. И главните свештеници и книжниците бараа како да Го фатат на измама и да Го убијат,
{14:2} но зборуваа: „Не на празникот, за да не се побуни народот.”
{14:3} И кога беше во Витанија, во куќата на Симон лепрозниот, додека беше прилегнат покрај трпезата, дојде една жена, која имаше сад од алабастер, со чисто скапоцено нардово миро; таа го скрши садот од алабастер и го излеа мирото врз Неговата глава.
{14:4} А некои негодуваа, говорејќи меѓу себе: „Зошто да се растура така мирото!
{14:5} Имено, мирото можеше да биде продадено за повеќе од триста денарии и да им се даде на сиромасите!” И негодуваа против неа.
{14:6} Но Исус рече: „Оставете ја! Зошто и досадувате? Таа направи добро дело на Мене.
{14:7} Зашто бедните ги имате секогаш со себе, и можете да им направите добро кога ќе посакате; а Мене Ме немате секогаш.
{14:8} Таа направи што можеше; Го помаза предвреме Моето тело за погребение.
{14:9} И вистина ви велам, каде и да биде проповедано Евангелието, по целиот свет, ќе се раскаже и што направи таа, за нејзин спомен.”
{14:10} И Јуда Искариотски, еден од Дванаесетмината, отиде при првосвештениците, за да им Го предаде.
{14:11} А тие, кога чуја, се зарадуваа и му ветија да му дадат сребреници. И бараше погоден случај, за да Го предаде.
{14:12} А во првиот ден на Бесквасните лебови, кога колеа за Пасха, Неговите ученици Му рекоа: „Каде сакаш да отидеме и да приготвиме за да ја јадеш Пасхата?”
{14:13} И испрати двајца од Своите ученици и им рече: „Отидете во град и ќе ве сретне човек, кој носи вода во врчва. Одете по него
{14:14} и каде ќе влезе, речете му на домаќинот: „Учителот праша: „Каде е Мојата соба, каде ќе ја јадам Пасхата со Моите ученици?”
{14:15} И тој ќе ви покаже голема соба - горница, послана, приготвена; згответе ни таму!”
{14:16} И Неговите ученици излегоа и отидоа во градот, и најдоа како што Тој им рече, па ја приготвија Пасхата.
{14:17} А кога се свечери, дојде со Дванаесетмината.
{14:18} И кога беа прилегнати покрај трпезата и јадеа, Исус им рече: „Вистина ви велам, еден од вас - кој јаде со Мене - ќе Ме предаде.”
{14:19} Тие се нажалија и почнаа да Му велат еден по еден: „Да не сум јас?” А друг: „Дали јас?”
{14:20} А Тој им рече: „Еден од Дванаесетмината, кој макнува со Мене во чинијата.
{14:21} Човечкиот Син си оди, како што е напишано за Него; но горко му на тој човек, преку кого Човечкиот Син ќе биде предаден. Подобро би му било на тој човек, да не се родил.”
{14:22} И кога јадеа, зеде леб, благослови, го раскрши, им раздаде и рече: „Земете, јадете, ова е Моето тело.”
{14:23} И ја зеде чашата, заблагодари и им ја даде; и сите пиеја од неа.
{14:24} И им рече: „Ова е Мојата крв на Новиот Завет, која се пролева за мнозина.
{14:25} Вистина ви велам: нема веќе да пијам од лозовиот плод до оној ден, кога ќе пијам нов во Божјото Царство.”
{14:26} И откако испеаја песна, излегоа на Маслиновата Гора.
{14:27} И Исус им рече: „Сите ќе се соблазните, зашто е напишано: „Ќе го удрам Пастирот, и овците ќе се разбегаат.”
{14:28} А по Своето воскресение, ќе отидам пред вас во Галилеја.”
{14:29} А Петар Му рече: „Ако и сите се соблазнат, но јас - не.”
{14:30} И Исус му рече: „Вистина ти велам, дека ти денес, во оваа ноќ, пред петелот да запее двапати, трипати ќе се одречеш од Мене.”
{14:31} Но тој уште поупорно зборуваше: „Ако треба и да умрам со Тебе, нема да се одречам од Тебе!” И сите го велеа истото.
{14:32} И дојдоа до место, по име Гетсиманија, и им рече на Своите ученици: „Седете тука, додека се помолам!”
{14:33} И ги зеде со Себе: Петра, Јакова и Јована, се натажи, и почна длабоко да се вознемирува.
{14:34} И им рече: „Мојата душа е нажалена до смрт; останете тука и бдејте!”
{14:35} И отиде малку подалеку, падна на земја и се молеше, - ако е можно - да Го одмине тој час,
{14:36} и велеше: „Ава, Татко! Сè е можно за Тебе. Отстрани ја од Мене оваа чаша! Но не како Јас што сакам, туку како Ти!”
{14:37} И дојде и ги најде како спијат; и му рече на Петра: „Симоне, спиеш ли! Не можеше ли да бидеш буден еден час!
{14:38} Бдејте и молете се, за да не паднете во искушение! Духот е бодар, но телото е слабо.”
{14:39} И пак отиде и се помоли, изговарајќи ја истата молитва.
{14:40} Кога се врати, пак ги најде како спијат, зашто очите им беа натежнале и не знаеја што да му одговорат.
{14:41} И дојде по третпат и им рече: „Сè уште спиете и почивате!” Доста е, часот дојде! Еве, Го предаваат Човечкиот Син во грешнички раце.
{14:42} Станете, да одиме! Еве, наближи Мојот предавник!”
{14:43} И веднаш, додека Тој уште зборуваше, дојде Јуда - еден од Дванаесетмината, и со него множество, со мечеви и со стапови; испратени од главните свештеници, книжниците и старешините.
{14:44} А Неговиот предавник им беше дал знак, велејќи: „Кого ќе Го целивам, Тој е; фатете Го Него и одведете Го внимателно.”
{14:45} И кога дојде, веднаш Му пристапи и рече: „Рави! Рави! И Го целива топло.”
{14:46} А тие ставија раце на Него и Го фатија.
{14:47} А еден од оние, кои стоеја таму, истрга меч и го удри слугата на првосвешеникот и му го отсече увото.
{14:48} Исус пак одговори и им рече: „Излеговте како на разбојник, со мечеви и стапови, за да Ме фатите!
{14:49} Секој ден бев при вас, во Храмот, и поучував, но не Ме фативте. Но, Писмата треба да се исполнат!”
{14:50} Тогаш, сите Го оставија и се разбегаа.
{14:51} А по Него одеше еден млад човек, наметнат со платно на голото тело, и го фатија него;
{14:52} но тој го остави платното и избега гол од нив.
{14:53} И Го одведоа Исуса при првосвештеникот, и се собраа сите главни свештеници, старешини и книжници.
{14:54} А Петар Го следеше оддалеку сè до - во дворот на првосвештеникот. Таму седеше со слугите и се грееше покрај огнот.
{14:55} А првосвештениците и целиот Синедрион бараа сведоштво против Исуса, за да Го убијат, но не најдоа.
{14:56} Зашто мнозина сведочеа лажно против Него, но сведоштвата не беа еднакви.
{14:57} И некои станаа и сведочеа лажно против Него, велејќи:
{14:58} ”Ние Го чувме како зборуваше: „Ќе го урнам овој ракотворен Храм и за три дни ќе изградам друг - неракотворен. „
{14:59} Но ни така нивното сведоштво не беше еднакво.
{14:60} Тогаш првосвештеникот стана на средина и Го праша Исуса, велејќи: „Ништо ли не одговараш? Што сведочат овие против Тебе?”
{14:61} А Тој молчеше и ништо не одговори. Првосвештеникот Го праша пак: „Ти ли си Христос, Синот на Благословениот?”
{14:62} А Исус рече: „Јас Сум. И вие ќе Го видите Човечкиот Син, како седи оддесно на Силата и како иде со небесните облаци.”
{14:63} Тогаш првосвештеникот ја раскина својата облека и рече: „Зошто ни се потребни веќе сведоци?
{14:64} Чувте богохулство! Како ви се гледа?” А тие сите Го осудија дека заслужува смрт.
{14:65} И некои почнаа да Го плукаат и да Му го покриваат лицето, да Го удираат со тупаници и да Му велат: „Проречи!” И слугите Го удираа по образите.
{14:66} И кога Петар беше долу, во дворот, дојде една од слугинките на првосвештеникот;
{14:67} и кога го виде Петра, како се грее, го погледна и му рече: „И ти беше со Исуса Назареецот!”
{14:68} Но тој одрече, велејќи: „Ниту знам, ниту разбирам што зборуваш!” И излезе надвор во преддворјето и петел запеа.
{14:69} А слугинката го виде и почна пак да им зборува на оние, кои стоеја таму: „И овој е од нив!”
{14:70} А тој пак одрече. Подоцна, оние, кои стоеја таму, пак му рекоа на Петра: „Навистина си од нив, зашто и ти си Галилеец а и говорот се сложува.”
{14:71} А тој почна да се колне и да се заколнува: „Не Го познавам човекот за Кого зборувате.”
{14:72} И веднаш петелот запеа по вторпат. А Петар се сети на зборовите, што му ги рече Исус: „Пред петелот да запее двапати, трипати ќе се одречеш од Мене.” И почна да плаче.
{15:1} И веднаш наутро, првосвештениците, со старешините и книжниците и целиот Синедрион, Го врзаа Исуса, Го одведоа и му Го предадоа на Пилата.
{15:2} И Пилат Го праша: „Ти ли си Јудејскиот Цар?”А Тој му одговори и рече: „Ти велиш!”
{15:3} Првосвештениците Го обвинуваа многу. Но Тој не одговори ништо.
{15:4} А Пилат пак Го праша: „Ништо ли не одговараш? Гледај, колку Те оптужуваат!”
{15:5} Но Исус веќе ништо не одговори, така што Пилат се чудеше.
{15:6} А на секој празник им пушташе по еден затвореник, кого ќе го побараа.
{15:7} Беше во окови наречениот Варава, со своите собунтовници, кои во буната беа извршиле убиство.
{15:8} И народот извика гласно и почна да го бара она, што секогаш им го правел.
{15:9} А Пилат им одговори, велејќи: „Сакате ли да ви Го пуштам Јудејскиот Цар?”
{15:10} Зашто знаеше дека првосвештениците Го предадоа од завист.
{15:11} Но првосвештениците го наговорија народот: подобро да им го пушти Варава.
{15:12} А Пилат пак одговори и им рече: „Тогаш, што да направам со Оној, Кого Го викате Јудејски Цар?”
{15:13} Но тие извикаа повторно: „Распни Го!”
{15:14} Пилат пак им рече: „Какво зло направил?” Но тие извикаа уште посилно: „Распни Го!”
{15:15} Тогаш Пилат, сакајќи да му угоди на народот, им го пушти Варава, а Исуса, откако Го бичуваа, Го предаде да биде распнат.
{15:16} Војниците Го одведоа внатре во дворот, односно во преторијата, и повикаа цела чета.
{15:17} И Му облекоа пурпурна облека; сплетоа венец од трње и го положија на Него.
{15:18} И почнаа да Го поздравуваат: „Здраво, Јудејски Царе!”
{15:19} И Го удираа со трска по главата, Го плукаа и паѓајќи на колена Му се клањаа.
{15:20} А кога Му се наругаа, ја соблекоа од Него пурпурната наметка и Му ја облекоа Неговата облека, и Го поведоа да Го распнат.
{15:21} И натераа еден минувач, Симон Киринеец, кој се враќаше од полето, татко Александров и Руфов, да го носи Неговиот крст.
{15:22} И Го доведоа на местото Голгота, што значи Место На Черепи.
{15:23} И Му даваа вино со смирна, но Тој не прими.
{15:24} Потоа Го распнаа и ги разделија Неговите облеки, фрлајќи жрепка за нив - кој што да земе.
{15:25} А беше третиот час, кога Го распнаа.
{15:26} И беше напишан натпис, што ја означуваше Неговата вина: „Јудејски Цар.”
{15:27} И со Него распнаа двајца разбојници; едниот оддесно, а едниот одлево, до Него.
{15:28} И се исполни Писмото кое вели: „И Го вброија меѓу злосторници.”
{15:29} А минувачите Го хулеа, вртејќи со своите глави и велејќи: „Уа! Ти што го уриваш Храмот и го соѕидуваш за три дни,
{15:30} спаси Се Себеси и слези од крстот!”
{15:31} Слично се ругаа првосвештениците, заедно со книжниците, говорејќи еден на друг: „Другите ги спаси, а Себе не може да се спаси!
{15:32} Христос - Израелевиот Цар! Нека слезе сега од крстот, да видиме и да поверуваме!” Го навредуваа и оние, кои беа распнати со Него.
{15:33} А во шестиот час, настана темнина по сета земја, до деветтиот час.
{15:34} А во деветтиот час Исус извика со силен глас: „Или! Или! Лама Савахтани!”- што значи: „Боже Мој, Боже Мој, зошто Ме остави!”
{15:35} Штом го чуја тоа, некои од оние, кои стоеја таму, рекоа:”Ете, го вика Илија!”
{15:36} И еден отрча и накваси сунѓер во киселина, ја надена на трска и Му даде да пие, велејќи: „Оставете, да видиме дали ќе дојде Илија да Го симне!”
{15:37} А Исус викна со силен глас и издивна.
{15:38} И храмската завеса се расцепи надве, одозгора до долу.
{15:39} А кога виде стотникот, кој стоеше спроти Него, дека така издивна, рече: „Навистина, Овој човек беше Божји Син!”
{15:40} А оддалеку гледаа и жени, меѓу кои беше Марија Магдалена, Марија мајка на Јаков малиот и на Јосија и Салома,
{15:41} кои одеа по Него, кога беше во Галилеја, и Му служеа, и многу други, кои дојдоа со Него во Ерусалим.
{15:42} А кога веќе се свечери, бидејќи беше подготвување, односно ден спроти сабота.
{15:43} Дојде Јосиф од Ариматеја, почитуван советник, кој и самиот го чекаше Божјото Царство, се осмели и влезе при Пилата и го побара Исусовото тело.
{15:44} А Пилат се зачуди дека веќе починал; и го повика стотникот и го праша дали починал одамна.
{15:45} А штом узна од стотникот, му го даде на Јосифа мртвото тело.
{15:46} Тој купи ленено платно, Го симна, Го завитка во платното и Го положи во гроб, што беше издлабен во карпа, и навали камен пред вратата на гробот.
{15:47} А Марија Магдалена и Марија Јосиева гледаа каде е положен.
{16:1} А кога мина саботата, Марија Магдалена, Марија Јаковова и Салома, купија мириси, за да дојдат и да Го помажат.
{16:2} И многу рано, во првиот ден на седмицата, дојдоа на гробот кога изгреваше сонцето.
{16:3} И си зборуваа меѓу себе: „Кој ќе ни го одмести каменот од вратата на гробот?”
{16:4} И кога погледаа, видоа дека каменот е одместен. Имено, беше многу голем.
{16:5} А кога влегоа во гробот, видоа младич во долга бела облека, како седи оддесно и се зачудија.
{16:6} Но тој им рече: „Не бојте се! Вие Го барате распнатиот Исус Назареецот. Воскресна! Не е тука! Еве го местото, каде што Го положија.
{16:7} Туку одете и кажете им на Неговите ученици, и на Петра; дека ‘Тој отиде пред вас во Галилеја; таму ќе Го видите, како што ви рече.’”
{16:8} А тие излегоа и побегнаа од гробот, зашто ги опфати трепет и страв. И никому ништо не рекоа, зашто се боеја.
{16:9} А кога воскресна рано, во првиот ден на седмицата, и се јави прво на Марија Магдалена, од која беше истерал седум демони.
{16:10} Таа отиде и им јави на оние, кои беа со Него - кои тагуваа и плачеа.
{16:11} А тие, кога чуја дека е жив и дека таа Го видела - не поверуваа.
{16:12} Потоа им се јави во друг лик, на двајца од нив, по патот, кога одеа во селото.
{16:13} И тие отидоа и им јавија на другите; но и ним не им поверуваа.
{16:14} Најпосле им се јави и на Единаесетмината, додека беа покрај трпезата, и ги укори заради нивното неверие и закоравеноста на срцето, зашто не им поверуваа на оние, кои Го видоа воскреснат.
{16:15} И им рече: „Одете по целиот свет и проповедајте го Евангелието на секое создание!
{16:16} Кој ќе поверува и се крсти, ќе биде спасен; а кој не поверува, ќе биде осуден.
{16:17} А овие знаци ќе ги придружуваат оние, кои поверувале: во Мое име ќе истеруваат зли духови; ќе зборуваат нови јазици;
{16:18} ќе фаќаат змии; ако испијат и нешто смртоносно - нема да им напакости. Ќе полагаат раце на болни и тие ќе оздравуваат.
{16:19} А Господ Исус, откако им го рече тоа, се вознесе на небо и седна оддесно на Бога.
{16:20} А тие излегоа и проповедаа насекаде; а Господ помагаше и го утврдуваа словото со знаци, кои го придружуваа. Амин!
