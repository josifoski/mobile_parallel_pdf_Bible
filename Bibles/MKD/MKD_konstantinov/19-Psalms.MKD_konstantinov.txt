{1:1} Блажен е човекот кој не оди по советот на нечесните, и не стои на патот на грешниците, и не седи во седиштето на потсмевачите;
{1:2} туку волјата му е во Господовиот Закон и за Неговиот Закон размислува дење и ноќе:
{1:3} Тој е како дрво засадено покрај водни потоци, што донесува плод во свое време; неговите лисја никогаш не венат; сè што прави, во сè успева.
{1:4} Нечесните не се такви, тие се како плева што ветерот ја разнесува.
{1:5} Затоа нечесните нема да се одржат на суд, ниту грешниците во собранието на праведните.
{1:6} Зашто Господ го знае патот на праведните; а патот на нечесните ќе пропадне.
{2:1} Зошто се бунат народите, зошто племињата замислуваат суети?
{2:2} Земските цареви стануваат и кнезовите се собираат против Господа и против Неговиот Помазаник:
{2:3} „Да ги скинеме нивните окови и да го отфрлиме нивниот јарем.”
{2:4} Оној, што живее на небесата, им се смее, Господ им се потсмевнува.
{2:5} Тогаш ќе им рече во Својот гнев, и со Својата јарост ќе ги збуни:
{2:6} „Јас го поставив Мојот Цар над Сион, на Мојата Света Гора.”
{2:7} „Ја објавувам Господовата одлука: Тој ми рече: *Ти си Мој Син, Јас те родив денес.
{2:8} Побарај од Мене, и ќе ти ги дадам народите во наследство и земските краишта во сопственост.
{2:9} Ќе владееш со нив со железен жезал и ќе ги скршиш како грнчарски сад.*”
{2:10} Вразумете се сега, вие цареви; научете се земски судии!
{2:11} Служете Му на Господа со страв, радувајте Му се со трепет.
{2:12} Целувајте Го Синот, за да не се разгневи и да не загинете патем, зашто скоро ќе пламне Неговиот гнев. Блажени се сите кои се засолнуваат при Него!
{3:1} Господи! Колку многу се моите противници, колку многу се креваат против мене!
{3:2} Мнозина се што зборуваат за мојата душа: „Нема за него спасение при Бога!”
{3:3} Сепак, Господи, Ти си мој штит, моја слава, Ти ми ја воздигна главата.
{3:4} Со глас извикав кон Господа и Тој ме послуша од Својата Света Гора.
{3:5} Јас легнувам, спијам и се разбудувам, зашто Господ ме чува.
{3:6} Не се плашам од десетици илјади луѓе, што се нафрлаат на мене од сите страни.
{3:7} Стани, о Господи спаси ме, о мој Боже! Ти ги удираш по образи сите мои непријатели, им ги кршиш забите на нечесните.
{3:8} Спасението е во Бога: Твојот благослов е над Твојот народ.
{4:1} Кога викам послушај ме, Боже на мојата правда, Ти што ме избави од тесно: смилувај ми се и послушај ја мојата молитва!
{4:2} Човечки синови, до кога ќе ја обрнувате Мојата Слава во срам? До кога ќе ја љубите суетата и ќе ги барате лагите?
{4:3} Но знајте: Господ го одделил за себе Својот пријател; Господ слуша кога викам кон Него.
{4:4} Треперете и не грешете; размислувајте во срцата, на вашите легла, и молкнете.
{4:5} Принесете жртви на правда и надевајте се на Господа!
{4:6} Мнозина зборуваат: „Кој ќе ни покаже што е добро?” Господи, осветли нè со светлината на Твоето лице!
{4:7} Ми даде радост во моето срце поголема од нивната, кога им се раѓа изобилно жито и вино.
{4:8} Спокојно ќе легнам, и ќе заспијам зашто само Ти, Господи, ми даваш да живеам во безбедност.
{5:1} Господи, послушај ги моите зборови, земи ги во обѕир моите размислувања.
{5:2} Чуј го гласот на моето викање, Царе мој и Боже мој, зашто Тебе Ти се молам!
{5:3} Наутро го слушаш мојот глас; о Господи! Наутро ја испраќам мојата молитва кон Тебе и чекам.
{5:4} Зашто Ти си Бог, Кому не Му е мило беззаконието; нечесниот нема да живее при Тебе;
{5:5} ниту гордите ќе се одржат пред Твоите очи, Ти ги мразиш сите што прават беззаконие.
{5:6} Ќе ги истребиш оние, кои зборуваат лага; Господ се гнаси од човек крвопиец и измамник.
{5:7} А јас ќе влезам во Твојот дом, по Твојата голема милост; ќе се поклонам пред Твојот свет Храм, полн со почитување кон Тебе.
{5:8} Господи! води ме во Својата правда, заради моите непријатели; израмни го Твојот пат пред мене.
{5:9} Зашто нема искреност во нивните усти, срцето им е полно со нечесност; нивното грло е отворен гроб, а со јазикот ласкаат.
{5:10} Боже, сметај ги за виновни! Нека паднат во тоа што самите го скроиле; истерај ги заради нивните бројни престапи, зашто се побунија против Тебе.
{5:11} И ќе се веселат сите, кои се надеваат на Тебе; секогаш ќе се радуваат, зашто Ти си им покровител; и ќе ликуваат во Тебе оние, кои го љубат Твоето Име.
{5:12} Зашто, Господи, Ти го благословуваш праведникот; го заштитуваш, со Својата милост, како со штит.
{6:1} Господи, не ме изобличувај во Својата лутина, ниту ме казнувај во Својот гнев.
{6:2} Смилувај ми се, Господи, зашто сум изнемоштен, Господи, исцели ме, зашто моите коски треперат.
{6:3} Исто и мојата душа е силно потресена; а Ти Господи до кога?
{6:4} Врати се, Господи, избави ми ја душата; спаси ме заради Твојата милост,
{6:5} зашто во смртта не спомнуваат за Тебе; кој ќе Те слави во Подземјето?
{6:6} Се заморив од своите воздишки; секоја ноќ ја залевам со плачење својата постела; со солзи го натопувам своето легло.
{6:7} Моето око гасне и слабее од жалост, зашто се многу моите непријатели.
{6:8} Отстапете од мене сите, што правите беззаконие зашто Господ го чу мојот плач.
{6:9} Господ ја чу мојата молба; Господ ја прими мојата молитва!
{6:10} Нека се засрамат и нека се збунат сите мои непријатели; нека се вратат назад, нека се засрамат веднаш!
{7:1} Господи, Боже мој! Се надевам во Тебе спаси ме од сите мои гонители и избави ме;
{7:2} да не ми ја истргаат душата како лав, што раскинува, без да се најде избавител.
{7:3} Господи, Боже мој! Ако јас го направив тоа, ако има неправда во моите раце,
{7:4} ако му вратив со зло на оној, што беше во мир со мене; или го ограбив оној, кој ме гони без причина;
{7:5} тогаш нека непријателот ја подгони мојата душа и нека ја стигне; и нека го згази животот мој на земјата, и ја повали мојата чест во прашина.
{7:6} Стани, Господи, во Својот гнев; крени се против јароста на моите противници, и разбуди се заради мене, Ти, Кој го одреди судот.
{7:7} И нека собраните народи Те опкружат; врати се на високо, над нив.
{7:8} Господ им суди на народите! Суди ми и мене, Господи, според мојата правда, и според мојата чесност во мене.
{7:9} Нека прекрати беззаконието на нечесните, помогни му на праведникот. Ти, праведен Боже, Кој ги испитуваш срцата и внатрешноста.
{7:10} Мојата заштита е во Бога, Кој ги избавува оние, што се прави во срцето.
{7:11} Бог е праведен Судија, и Бог, Кој се гневи секојдневно на безбожниците.
{7:12} Ако не се обрати, Тој ќе го наостри Својот меч, ќе го оптегне и ќе го приготви Својот лак.
{7:13} Тој приготвил против нив смртоносни оружја, ги прави огнени Своите стрели.
{7:14} Ете, злотворот зачна неправда, заноси нечесност и роди измама.
{7:15} Ископа ров и го продлабочи; и падна во јамата, што ја ископа.
{7:16} Неговата нечесност ќе се врати врз неговата глава и неговото насилство ќе падне на неговото теме.
{7:17} А јас ќе Го фалам Господа заради Неговата правда и ќе му пеам на Името на Сèвишниот Господ.
{8:1} Господи, Боже наш! Колку е величествено Твоето Име по целата земја; Ти ја подигна Твојата Слава над небесата.
{8:2} Од устата на малите деца и на доилчињата, Си зацврсти сила заради Твоите непријатели, за да ги натераш да молкнат: врагот и одмаздникот.
{8:3} Кога ги гледам Твоите небеса, делото на Твоите прсти; месечината и ѕвездите што си ги поставил:
{8:4} Што е човекот за да си спомнуваш за него? Или човечкиот син за да го посетуваш?
{8:5} А Ти го направи само малку подолен од ангелите и го овенча со слава и чест.
{8:6} Го постави за господар над делата на Своите раце; сè му потчини под неговите нозе:
{8:7} сите овци и говеда, и полските ѕверови кон тоа;
{8:8} небесните птици и морските риби и сè што поминува по морските патишта.
{8:9} Господи, Боже наш! Колку е величествено Твоето Име по целата земја.
{9:1} Ќе Те славам, Господи, со целото свое срце; ќе ги раскажувам сите Твои чудесни дела!
{9:2} Ќе се радувам и ќе се веселам во Тебе, ќе Му пеам на Твоето Име, Сèвишни!
{9:3} Моите непријатели се вратија назад, паднаа и загинаа пред Твоето лице.
{9:4} Зашто Ти ги заштити моето право и моето дело, Ти седна на престолот и пресуди праведно:
{9:5} ги изобличи народите, ги истреби нечесните, им го избриша името, за вечни векови.
{9:6} Непријателите исчезнаа - запустени засекогаш; Ти им ги разурна градовите - и споменот им го снема.
{9:7} Но Господ царува секогаш, го подготви Својот престол за судење.
{9:8} И ќе му суди на целиот свет со правда, ќе ги осуди народите справедливо.
{9:9} Господ е засолниште на угнетуваните, тврдина на спасението во тешки денови.
{9:10} Во Тебе се надеваат оние, кои го знаат Твоето Име, зашто не ги оставаш оние, кои Те барат Господи!
{9:11} Пејте Му на Господа, Кој живее на Сион, разгласете ги Неговите дела меѓу народите;
{9:12} зашто си спомнува за нив како одмаздникот за крв, и не го заборава викањето на бедните.
{9:13} Смилуј ми се Господи: погледај на моето страдање од моите непријатели; Ти, Кој ме избавуваш од вратите на смртта;
{9:14} за да ги навестувам сите Твои пофалби во вратите на Сионовата ќерка, за да се радувам поради Твојата спасителна помош.
{9:15} Народите паднаа во јамата, што сами ја ископаа; стапицата што ја ставија тајно, ја фати нивната нога.
{9:16} Го познаа Господа - Тој судеше; грешникот се заплетка во сопствените дела.
{9:17} Безбожниците ќе се вратат во подземјето, сите народи што Го забораваат Бога.
{9:18} Зашто бедниот нема да биде заборавен засекогаш; ниту ќе биде изгубена засекогаш надежта на оние во неволја.
{9:19} Стани, Господи, за да не се засили човекот; народите нека бидат осудени пред Тебе!
{9:20} Господи, пушти страв на нив, нека познаат народите дека се луѓе.
{10:1} Зошто, Господи, стоиш далеку, зошто се криеш во време на неволја?
{10:2} Од гордоста на нечесните се измачуваат бедните; нека се фатат во сплетките што ги замислија.
{10:3} Безбожникот се фали со желбите на својата душа; среброљубецот се одречува од Господа и Го презира.
{10:4} Безбожникот вели во својата гордост: не, нема истраги! Па нема ни Бог! Такво е неговото мислење.
{10:5} Неговите патишта секогаш се опаки; на Твоите судови тој и не мисли; ги презира сите свои противници.
{10:6} Во своето срце вели: „Нема да се расколебам! Нема да бидам несреќен - од род во род.”
{10:7} Устата му е полна со клетви, итрини и измами, под неговиот јазик има злоба и гибел.
{10:8} Седи во заседа, покрај оградите во селата, потајно го убива невиниот, со очите го демне бедниот.
{10:9} Седи во засолниште, како лав во пештера, демне да го ограби сиромашниот и да го вовлече во својата мрежа.
{10:10} Се притајува, прилегнува, и беспомошните паѓаат под неговата сила.
{10:11} Во своето срце вели: „Бог заборави, го крие Своето лице и нема да види никого.”
{10:12} Стани, Господи Боже, крени ја Својата рака! Не заборавај ги бедните!
{10:13} Зошто безбожникот Го презира Бога? Тој вели во своето срце: „Нема да води истрага.”
{10:14} Ти виде, зашто ги гледаш неправдите и маките, и ги мериш во раката. Бедниот Ти се доверува Тебе, Ти си му помошник на сирачето.
{10:15} Сотри му ја мишката на нечестивиот, и на злотворот, казни му го лукавството, за да не биде повеќе.
{10:16} Господ е Цар, секогаш, низ вековите, ќе ги снема народите од Неговата земја.
{10:17} Господи, Ти ги слушаш желбите на кротките; зајакни им ги срцата; отвори го Своето уво:
{10:18} да го заштитиш правото на сирачето и угнетуваниот, така што човекот, кој е од земја, да не застрашува веќе.
{11:1} Се надевам на Господа! Зошто тогаш и велите на мојата душа: „Одлетај во гората, како птица!”
{11:2} Бидејќи, ете, нечесните го оптегнаа лакот, ги запнаа стрелите за тетивите, за да ги застрелаат, во темнина, оние, што се со право срце.
{11:3} Кога се расипани основите, што ќе прави праведникот?
{11:4} Господ е во Својот свет Храм; Господовиот престол е на небесата. Неговите очи гледаат, Неговите трепки ги испитуваат човечките синови.
{11:5} Господ ги испитува: праведниот и неправедниот, од дното на душата го мрази силникот.
{11:6} Ќе излее жар и сулфур врз грешниците, огнен ветер ќе им биде дел од нивната чаша.
{11:7} Зашто Праведниот Бог ја љуби правдата; праведникот ќе го гледа Неговото лице.
{12:1} Помогни, Господи, зашто ги снема побожните, нема повеќе верност меѓу луѓето.
{12:2} Секој го лаже својот ближен, зборуваат со лажливи усни и со дволично срце.
{12:3} Ќе ги истреби Господ сите лажливи усни, и јазикот што зборува горделиви нешта,
{12:4} тие, кои велат: „Јазикот е наша сила, нашите усни се наши; кој е господар над нас?”
{12:5} Господ говори: „Сега ќе станам, заради страдањата на угнетуваните и заради воздишките на бедните; и ќе го поставам во безопасност за која копнее.”
{12:6} Господовите слова се чисти зборови, како сребро претопено во земјана печка, пречистено седумпати.
{12:7} Господи, Ти ќе ги заштитуваш, ќе чуваш секого од нив, од овој род довека.
{12:8} Нечесните одат наоколу, кога расипаните се издигаат меѓу синовите човечки.
{13:1} До кога, Господи, ќе ме забораваш сосем? До кога ќе го криеш Своето лице од мене?
{13:2} До кога ќе слагам совети во мојата душа, тага во срцето секој ден? До кога ќе се издига мојот непријател над мене?
{13:3} Погледни, послушај ме, Господи, Боже мој! Просветли ги моите очи за да не заспијам во смрт;
{13:4} За да не рече мојот непријател: „Го надвив!” Да не се радуваат моите противници, кога ќе се поколебам.
{13:5} Јас се надевам на Твојата милост; моето срце ќе се радува во Твоето спасение.
{13:6} Ќе Му пеам на Господа, Кој ме награди.
{14:1} Безумникот рече во своето срце: „Нема Бог!” Се расипаа; нивните дела се гнасни нема кој да прави добро.
{14:2} Господ гледа од небесата на човечките синови за да види дали има некој разумен: кој да Го бара Бога.
{14:3} Сите свртија заедно, сите се расипаа; нема кој да прави добро, нема ниеден.
{14:4} Зар нема да се вразумат сите, кои беззаконуваат, кои ги голтаат Моите луѓе како да јадат леб? И не Го повикуваат Господа?
{14:5} Таму ќе затреперат од голем страв, зашто Бог е во праведно поколение.
{14:6} Ги засрамивте намерите на бедниот; но Господ е негово прибежиште.
{14:7} О, нека дојде од Сион, спасението на Израел! Кога Господ ќе ги врати заробениците од Својот народ, тогаш ќе се зарадува Јаков и ќе се развесели Израел.
{15:1} Господи, кој може да живее во Твојот шатор? Кој ќе се настани во Твојата Света Гора?
{15:2} Оној кој оди непорочно, кој твори правда и зборува вистина од своето срце;
{15:3} кој не клевети со својот јазик, кој не му прави зло на ближниот и не го срамоти својот сосед.
{15:4} Кој го презира лукавиот, а ги почитува оние, кои се бојат од Господа; кој се заколнува на своја штета, па не се одречува;
{15:5} кој не го дава своето сребро за добивка и не прима поткуп против невиниот. Кој постапува така, нема да се колеба никогаш!
{16:1} Пази ме, Боже, зашто се надевам на Тебе.
{16:2} Му реков на Господа: „Ти си мој Господ; нема блаженство без Тебе.”
{16:3} Во светите на земјата и во избраните, во нив е сета моја радост!
{16:4} Ќе се умножат жалостите на оние, кои следат туѓи богови; нема да ги принесам нивните крвни приливи, ниту со својата уста ќе ги земам нивните имиња.
{16:5} Господ е дел на моето наследство и мојата чаша. Ти го запазуваш моето достоинство.
{16:6} Мојот дел зафати пријатни места; да, добив прекрасно наследство!
{16:7} Го благословувам Господа, Кој ме вразумува; па и ноќе моето срце ме советува.
{16:8} Господ ми е секогаш пред очите; бидејќи ми е од десната страна, нема да се сопнам.
{16:9} Затоа ми се зарадува срцето и се развесели мојата слава, а моето тело се одмора во надеж.
{16:10} Зашто нема да ја оставиш мојата душа во Подземјето, ниту ќе дозволиш твојот светец да види гниење.
{16:11} Ќе ми го покажеш патот на животот, во Твоето присуство има полнота на радоста, десно од Тебе - вечно блаженство.
{17:1} Послушај ја, Господи, правдата, чуј го мојот глас, услиши ја мојата молитва од искрени усни!
{17:2} Од Тебе нека ми дојде пресудата, Твоите очи гледаат што е справедливо.
{17:3} Испитај го моето срце, посети ме ноќе, искушај ме, но нема да најдеш ништо; мојата уста не згреши.
{17:4} Како што грешат луѓето: според зборовите на Твојата уста, се сочував од патиштата на насилниците.
{17:5} Моите стапки ги држаа Твоите патишта, не се лизнаа моите нозе.
{17:6} Кон Тебе викам, Боже, зашто Ти ќе ме послушаш! Наведни го Твоето уво кон мене и чуј ги моите зборови.
{17:7} Прослави ја врз мене Твојата милост, о Спасителу, Ти Кој ги спасуваш, оние што се надеваат на Твојата десница, од оние што се креваат против нив.
{17:8} Пази ме како зеница на окото, засолни ме во сенката на Своите крила,
{17:9} од злотворите што се нафрлаат врз мене. Од непријателите на мојата душа, што ме опкружуваат.
{17:10} Го затворија своето срце и со устата зборуваат гордо.
{17:11} Нивните чекори сега ме опкружуваат; сакаат да ме кутнат на земја.
{17:12} Тие се како лав што сака да раскине и како лавче што дебне потајно.
{17:13} Стани, Господи, пресретни го и кутни го, со Својот меч спаси го мојот живот од нечесниот,
{17:14} а со Својата рака, Господи, од луѓето, од луѓето на овој свет, чиј дел е овој живот; чиј желудник го полниш со Своите богатства, така што и нивните синови ќе бидат сити, а остатокот ќе им остане на нивните внуци.
{17:15} А јас ќе го гледам Твоето лице во правда, и еднаш кога ќе се разбудам, ќе се наситам од Твојот изглед.
{18:1} Те љубам, Господи, тврдино моја!
{18:2} Господи, карпо моја, крепост моја, спасение мое; Боже мој, карпо моја, во Кого барам прибежиште, штит мој, рог на моето спасение, тврдино моја!
{18:3} Ќе Го повикам Господа, Кој е предостоен за фалба и ќе бидам избавен од непријателите.
{18:4} Брановите на смртта ме опкружија, и порои од лоши луѓе ме исплашија.
{18:5} Јажињата на Подземјето ме изврзаа, смртоносните примки ме стегнаа:
{18:6} Во својата неволја Го повикав Господа, и извикав кон својот Бог. Тој го чу мојот повик, од Својот храм, и моето викање стигна до Неговите уши.
{18:7} Тогаш земјата се стресе и се растрепери, се разнишаа основите на планините, се раздвижија, зашто Тој се разгневи.
{18:8} Од Неговите ноздри се крена дим, а од Неговата уста оган, што голта; јаглења се распалија од Него.
{18:9} Тој ги наведна небесата и слезе, и мрак беше под Неговите нозе.
{18:10} Седна врз херув и летна; леташе врз крилјата на ветерот.
{18:11} Ја направи темнината Свое тајно засолниште, се покри со темните води и со густите облаци.
{18:12} Од светкање пред Него, низ Неговите облаци удрија град и огнени јаглења.
{18:13} Господ загрме од небото, Сèвишниот го даде Својот глас: град и огнени јаглења.
{18:14} Ги прати своите стрели и ги распрсна, и ги расфрли секавиците;
{18:15} тогаш се покажаа морските дна, основите на вселената се открија, од Твојата закана, Господи, од дувањето на здивот на Твојот гнев.
{18:16} Ја испружи Својата рака од небото и ме подзеде, ме извлече од големи води.
{18:17} Ме избави од силниот непријател, од оние што ме мразеа, зашто беа посилни од мене.
{18:18} Станаа против мене во денот на мојата неволја, но Господ ми стана поткрепа.
{18:19} Ме изведе на широко место, ме избави зашто му бев мил.
{18:20} Господ ми даде според мојата праведност; ме награди според чистотата на моите раце;
{18:21} зашто ги запазив Господовите патишта и не се оддалечив од својот Бог.
{18:22} Сите Негови закони се пред мене, не ги отфрлив Неговите заповеди,
{18:23} бев непорочен пред Него и се чував од своето беззаконие.
{18:24} Затоа Господ ми врати според мојата правда, според чистотата на моите раце пред Неговите очи.
{18:25} Со милостивиот, Ти си милостив, на чесниот со чесност му враќаш;
{18:26} со чистиот Ти си чист, а со развратниот Ти си спротивен од него;
{18:27} зашто Ти ги спасуваш нажалените луѓе, а ги понизуваш гордите очи.
{18:28} Ти ја запалуваш мојата светлина, Господи мој Боже, Ти ја осветлуваш мојата темнина:
{18:29} Зашто преку Тебе го разбивам полкот, со мојот Бог прескокнувам преку ѕид.
{18:30} Божјиот пат е совршен; Божјото слово е испитано. Тој е штит на сите, кои се надеваат на Него.
{18:31} Зашто кој е Бог освен Господ? кој е Карпа освен нашиот Бог?
{18:32} Бог, кој ме препашува со сила и го прави совршен мојот пат;
{18:33} ми даде брзи нозе како на елените и ме постави на моите височини,
{18:34} ми ги учи рацете за бој, така што моите мишки оптегнуваат бронзен лак.
{18:35} Ти ми го даваш штитот на Своето спасение, Твојата десница ме поддржува, а Твојата благост ме возвеличува.
{18:36} Ти го шириш мојот чекор, под мене, така што моите нозе не се сопнуваат.
{18:37} Ги гонев своите непријатели и ги стигнав и не се вратив додека не ги истребив.
{18:38} Ги поразувам и не можат да се кренат, паднаа под моите нозе.
{18:39} Зашто Ти ме препаша со сила за бој; ги отстрани пред мене, оние што стануваат против мене.
{18:40} Ти направи моите непријатели да ми го вртат грбот, за да ги истребам оние што ме мразат.
{18:41} Тие викаат, но нема избавител, кон Господа, но Тој не ги слуша.
{18:42} Тогаш ги ситнев како прав пред ветерот, ги газев како кал по улиците.
{18:43} Ти ме избави од народната буна, ме постави главатар на народите; ми служи народ што не го познавав.
{18:44} Штом чуја за мене, тие ме послушаа, ми се покоруваат туѓинци.
{18:45} Туѓинците ослабеа, треперејќи излегуваат од своите тврдини.
{18:46} Жив е Господ! Благословена да е мојата Карпа! Нека се возвиси Бог на моето спасение!
{18:47} Бог, Кој одмаздува за мене, и ми ги покорува народите.
{18:48} Кој ме избавува од моите непријатели! Ме издига над оние што стануваат против мене, ме спасува од насилниците.
{18:49} Затоа ќе Те славам, Господи, среде народите и ќе му пеам на Твоето име:
{18:50} Славно го избавуваш Твојот цар и му искажуваш милост на Твојот помазаник, на Давида и на неговото потомство довека.
{19:1} Небесата ја раскажуваат Божјата слава, небесниот свод го навестува делото на Неговите раце.
{19:2} Денот на ден му го објавува тоа, а ноќта на ноќ и соопштува.
{19:3} Нема говор ни јазик, каде не ќе се чуе нивниот глас.
{19:4} Нивната вест се рашири по целата земја, а нивните зборови до крајот на вселената. Таму, за сонцето Тој оптегнува шатор,
{19:5} кое излегува како младоженец од својата ложница, се радува како јунак кога ја претрчува патеката.
{19:6} Излегува од небесниот крај и обиколува до крајот; и ништо не се крие од неговата топлина.
{19:7} Господовиот Закон е совршен - ја крепи душата; Господовото сведоштво е верно - му дава мудрост на неукиот;
{19:8} Господовите повелби се праведни - го веселат срцето; Господовата заповед е светла - ги просветлува очите;
{19:9} Стравот од Господа е чист - останува довека; Господовите судови се вистински - сите се еднакво праведни;
{19:10} Поскапоцени се од златото, од чистото злато; Послатки се од медот, послатки од капките на медовата пита.
{19:11} Твојот слуга е предупреден од нив, кој ги чува има голема награда.
{19:12} Но, кој ги сознава своите погрешки? Очисти ме од тајните прегрешувања!
{19:13} Запази го Својот слуга од гордоста, да не завладее со мене. Тогаш ќе бидам непорочен, чист од голем грев.
{19:14} Зборовите на мојата уста и размислувањата на моето срце, нека бидат угодни пред Тебе, Господи, Тврдино моја и Избавителу мој.
{20:1} Господ да те послуша во тежок ден, Името на Јакововиот Бог да те штити!
{20:2} Да ти испрати помош од Светилиштето, и да те поткрепува од Сион!
{20:3} Да си спомни за сите твои приноси, и да ја прими твојата паленица!
{20:4} Да ти даде според желбата на твоето срце, и да ги исполни сите твои намери!
{20:5} Ќе се радуваме за твоето спасение, во името на нашиот Бог ќе ги дигнеме знамињата. Господ да ги исполни сите твои молби!
{20:6} Сега знам дека Господ го избавува Својот помазаник, го слуша од Своето свето небо, со спасителна сила на Својата десница.
{20:7} Едни се фалат со бојните коли, други со коњите; но ние во Името на Господа, нашиот Бог!
{20:8} Тие се сопнуваат и паѓаат, а ние станавме и стоиме.
{20:9} Господи, подари му победа на царот, послушај нè во денот кога ќе Те повикаме.
{21:1} Господи, царот се весели со Твојата сила, колку му е голема радоста дека Ти спасуваш!
{21:2} Ти ја исполни желбата на неговото срце и не ја одби молитвата на неговите усни.
{21:3} Зашто Ти го пресретна со благослови на добрината, врз главата му стави круна од чисто злато.
{21:4} Тој Те молеше за живот, и Ти му даде премногу дни - за вечни векови.
{21:5} Со Твојата помош, неговата слава е голема, го украси со чест и величество.
{21:6} Зашто Ти го направи благословен довека, го развесели со радоста на Своето лице.
{21:7} Навистина, царот се надева на Господа, и заради благоста на Сèвишниот нема да се колеба.
{21:8} Твојата рака ќе ги најде сите Твои непријатели, Твојата десница ќе ги најде оние што Те мразат!
{21:9} Ќе ги направиш како вжарена печка, во времето на Твојата лутина! Господ ќе ги сотре со гнев и огнот ќе ги голтне!
{21:10} Ќе го сотреш нивниот плод од земјата и нивното потомство помеѓу човечките чеда.
{21:11} Зашто, намислија зло против Тебе, подготвија заговор и не можеа да го исполнат.
{21:12} Затоа Ти ќе ги натераш да го свртат грбот, и Својот лак ќе го насочиш кон нивното лице.
{21:13} Стани, Господи, со Својата сила! Ние ќе пееме и ќе ја славиме Твојата сила.
{22:1} Боже мој, Боже мој, зошто ме остави? Далеку си од моето спасение, од зборовите на моето офкање.
{22:2} Боже мој, викам дење, но не одговараш; и ноќе но немам мир.
{22:3} Но Ти си Свет, Надеж Израелева!
{22:4} Нашите татковци се надеваа на Тебе, се надеваа и Ти ги избави;
{22:5} кон Тебе викаа и се спасуваа, на Тебе се надеваа и не се засрамија.
{22:6} А јас сум црв, а не човек, срам за луѓето и презрен од народот.
{22:7} Сите што ме гледаат, ми се потсмеваат, ги растегат усните, мавтаат со главата и велат:
{22:8} „Тој се надева на Господа, нека го избави; нека го спаси, ако го милува!”
{22:9} Но, Ти ме извади од утробата, Ти ме смири врз мајчините гради.
{22:10} Тебе сум Ти оставен од моето раѓање, од мајчиното крило Ти си мој Бог.
{22:11} Не се оддалечувај од мене, зашто е близу неволјата, а нема никој да ми помогне.
{22:12} Ме опколија многубројни јунци, васански бикови ме опкружија.
{22:13} Своите усти ги отворија на мене, како лав што го раскинува пленот и рика.
{22:14} Се разлеав како вода, ми се разглобија сите коски; моето срце стана како восок, се растопи во мене.
{22:15} Мојата сила се исуши како црепна, и мојот јазик се залепи до непцето; Ти ме фрли во смртниот прав.
{22:16} Кучињата ме опколија; лукав народ ме опкружи. Ги прободија моите раце и моите нозе.
{22:17} Можам да ги пребројам сите свои коски, а тие ме гледаат и ме презираат.
{22:18} Ги поделија моите облеки меѓу себе, и жрепка фрлаа за мојата облека.
{22:19} Но, Ти, Господи, да не се оддалечиш, о моја сило, побрзај ми на помош!
{22:20} Избави ја мојата душа од меч, единствената моја душа - од силата на кучето.
{22:21} Спаси ме од устата на лавот, и од биволските рогови. Ти ме послуша!
{22:22} Ќе го проповедам Твоето име на моите браќа, ќе Те фалам среде собранието.
{22:23} Вие кои се боите од Бога, фалете Го! Славете Го сите од Јакововиот род! Бојте се од Него сите Израелеви потомци!
{22:24} Зашто не го презре ниту ја заборави тагата на натажениот, и не го скри Своето лице од него, туку го чу, кога Го повика.
{22:25} Затоа ќе Те фалам во големото собрание, ќе ги исполнам своите завети пред оние кои се плашат од Него.
{22:26} Бедните ќе јадат и ќе се наситат, ќе го фалат Господа оние што Го бараат: вашето срце нека живее довека!
{22:27} Ќе си спомнат и ќе се обратат кон Господа сите земни краишта; и пред Него ќе се поклонуваат сите племиња на народите.
{22:28} Зашто Царството е Господово, Тој е владетел над народите.
{22:29} Сите богати на земјата ќе јадат и ќе почитуваат; пред Него ќе се поклонат сите, што слегуваат во правта, а што не можат да ја запазат својата душа во живот.
{22:30} Потомството ќе Му служи Нему. Ќе му се раскажува за Господа на идното поколение.
{22:31} Ќе дојдат и ќе им раскажуваат за Неговата правда, на луѓето кои ќе се родат: „Господ го направи ова!”
{23:1} Господ е Пастир мој; ништо нема да ми недостасува,
{23:2} На зелени пасишта Тој ми дава починка; При тивки води - ме води.
{23:3} Ја освежува мојата душа, ме води по патеките на правдата, поради Своето име.
{23:4} Ако тргнам и низ долината на смртната сенка, нема да се уплашам од злото, зашто Ти си со мене. Твојот жезал и Твојата палка ме утешуваат.
{23:5} Приготвуваш трпеза пред мене, пред погледот на моите непријатели. Ја помаза мојата глава со масло, мојата чаша се прелева.
{23:6} Навистина, благоста и милоста ќе ме следат, низ сите денови на мојот живот. И јас ќе престојувам во Господовиот дом засекогаш.
{24:1} Господова е земјата и сè што е на неа, светот и сите кои живеат во него.
{24:2} Зашто Тој го основа над морињата и го зацврсти над реките.
{24:3} Кој ќе се искачи на Господовата Гора, кој ќе застане на Неговото свето место?
{24:4} Оној, кој има чисти раце и невино срце; кој не и ја предаде својата душа на суетата и кој не се заколнува лажно.
{24:5} Тој прима благослов од Господа, и правда од Бога, својот Спасител.
{24:6} Такво е поколението на оние, што Го бараат Него, што го бараат лицето на Јакововиот Бог.
{24:7} Поткренете ги врати своите надвратници, кренете се вечни порти, да влезе Царот на Славата!
{24:8} Кој е тој Цар на Славата? моќниот и силниот Господ, Господ силен во бој!
{24:9} Поткренете ги врати вашите надвратници, кренете се вечни порти, да влезе Царот на Славата!
{24:10} Кој е тој Цар на Славата!? Господ над Воинствата - Тој е Цар на Славата!
{25:1} Кон Тебе, Господи, ја подигам мојата душа.
{25:2} На Тебе се надевам, Боже мој; не оставај да се засрамам, за да не се веселат над мене, моите непријатели.
{25:3} Навистина, нема да се засрамат оние, кои се надеваат на Тебе; ќе се засрамат оние, кои изневеруваат без причина.
{25:4} Покажи ми ги, Господи, Твоите патишта, научи ме на Твоите патеки!
{25:5} Води ме во Твојата вистина и научи ме, зашто Ти си Бог на моето спасение; на Тебе се надевам секој ден.
{25:6} Спомни си, Господи, за Твојата верност и за Твојата љубов довека.
{25:7} Не спомнувај си за гревовите на мојата младост, за моите престапи; спомни си за мене, о Господи! според Твојата љубов и заради Твојата благост!
{25:8} Господ е благ и праведен: затоа ќе им покаже пат на грешниците.
{25:9} Тој ги води кротките во правда, ги научува кротките на Својот пат.
{25:10} Сите Господови патишта се милост и вистина, за оние кои ги чуваат Неговиот Завет и Неговите сведоштва.
{25:11} Господи, заради Твоето име, прости ми го гревот, зашто е голем.
{25:12} Кој е човекот, кој се бои од Господа? Него, Тој ќе го поучи кој пат да избере.
{25:13} Неговата душа ќе живее спокојно, а неговото семе ќе ја наследи земјата.
{25:14} Господ е близу до оние, кои се бојат од Него, и ќе им го покаже Својот Завет.
{25:15} Моите очи се насочени секогаш кон Господа, зашто Тој ги извлекува моите нозе од мрежата.
{25:16} Погледај ме и смилувај ми се, зашто сум осамен и натажен.
{25:17} Тагите ма моето срце, се умножени, избави ме од моите јадови!
{25:18} Види ги мојата неволја и мака и прости ми ги сите гревови.
{25:19} Погледај ги моите врагови: колку се многу и со каква жестока омраза ме мразат.
{25:20} Чувај ја мојата душа и спаси ме: не оставај да се засрамам, зашто се надевам на Тебе.
{25:21} Невиноста и чесноста нека ме пазат, зашто се надевам на Тебе!
{25:22} Господи, избави го Израел, од сите негови беди.
{26:1} Суди ме, Господи, зашто одев во својата невиност; и се надевам на Господа и нема да се поколебам.
{26:2} Испитај ме, Господи, и искушај ме, испитај ми ги бубрезите и срцето.
{26:3} Зашто Твојата милост е пред моите очи, и одам во Твојата вистина.
{26:4} Јас не седам со нечесни луѓе и не се навраќам кај подмолните.
{26:5} Го мразам друштвото на злосторниците и не седнувам со безбожниците.
{26:6} Ги мијам своите раце во невиноста и го обиколувам Твојот жртвеник, Господи,
{26:7} да ја разгласам јавно Твојата фалба и да раскажам за сите Твои прекрасни дела.
{26:8} О, Господи, го љубам домот во кој престојуваш и местото каде е населена Твојата слава.
{26:9} Не ми ја погубувај душата со грешниците, ниту мојот живот со крвопијците;
{26:10} злочинот е во нивните раце, а десницата им е полна со поткупи.
{26:11} А јас одам во својата невиност, избави ме и смилувај ми се!
{26:12} Мојата нога стои на прав пат: ќе го благословувам Господа во собранијата.
{27:1} Господ ми е светлина и спасение, од кого да се плашам? Господ е штит на мојот живот, пред кого да треперам?
{27:2} Кога ќе се доближат до мене злосторниците, моите противници и непријатели, за да ми ја изедат снагата, тие се сопнуваат и паѓаат.
{27:3} Ако војска се крене против мене, моето срце не се бои; ако избувне и војна против мене, и тогаш сум полн со надеж.
{27:4} За едно Му се молам на Господа, само тоа го барам: Да живеам во Господовиот дом, во текот на сите дни на мојот живот; да уживам во Господовата убавина, и да истражувам во Неговиот Храм.
{27:5} Тој ме засолнува во Својот шатор, во зол ден; ме крие во скрилница на Својот шатор, Тој ме издига на карпа.
{27:6} И сега ја кревам главата над непријателите што ме опкружуваат. Ќе принесувам радосни жртви во Неговиот шатор, ќе пеам и ќе се радувам во Господа.
{27:7} О, Господи, слушај го мојот глас кога викам, биди ми милостив и услиши ме!
{27:8} Моето срце зборува: „Барај го Моето лице!” Да, го барам Твоето лице, Господи.
{27:9} Не го криј Твоето лице од мене! Не отфрлај го во гнев Твојот слуга! Ти, помош моја, не ме отфрлај! И не оставај ме, Боже, Спасителу мој!
{27:10} Ако татко ми и мајка ми ме остават, Господ ќе ме прими.
{27:11} Научи ме, Господи, на Својот пат, поведи ме по рамна патека, заради моите противници.
{27:12} Не ме предавај на бесот на моите непријатели, зашто лажни сведоци станаа против мене, кои дишат со насилство.
{27:13} Верувам дека ќе ги уживам Господовите добрини во земјата на живите.
{27:14} Надевај се на Господа, охрабри се! Нека биде цврсто твоето срце! Да, чекај Го Господа!
{28:1} Кон Тебе викам Господи, Карпо моја, не замолкнувај кон мене: да не би ако замолкнеш, бидам како оние што влегуваат во гроб.
{28:2} Послушај го мојот глас, кога викам кон Тебе, додека ми се кренати рацете кон Твоето Светилиште.
{28:3} Не погубувај ме со нечесните и со оние што прават беззаконие, кои зборуваат мирно со своите ближни, а во срцето им е злоба.
{28:4} Дај им според нивните дела и според нечесноста на нивните постапки! Плати им според делата на нивните раце, врати им според нивните заслуги!
{28:5} Зашто тие не внимаваат на Господовите дејства, ниту на делата на Неговите раце: нека ги разурне и повеќе нема да ги изгради!
{28:6} Благословен да е Господ, зашто го послуша гласот на моите молитви!
{28:7} Господ ми е сила, Тој е мој штит; моето срце се надеваше на Него и Тој ми помогна; затоа ми се весели срцето и со песни ќе Го славам.
{28:8} Господ е сила на Својот народ, тврдина на спасението за Својот помазаник.
{28:9} Спаси го Својот народ и благослови го Своето наследство; паси ги и носи ги довека.
{29:1} Дајте Му на Господа, о Божји синови, дајте Му на Господа слава и сила!
{29:2} Дајте Му ја на Господа славата на Неговото име, поклонете Му се на Господа во светата убавина!
{29:3} Господовиот глас е над водите, Бог на славата грми, Господ е над многу води!
{29:4} Господовиот глас е силен, Господовиот глас е величествен.
{29:5} Господовиот глас ги крши кедрите, Господ ги крши ливанските кедри.
{29:6} И скокаат од Него: Ливан како теле, а Сирион како младо биволче!
{29:7} Господовиот глас цепи пламени секавици,
{29:8} Господовиот глас ја растресува пустината, Господ ја растресува пустината Кадис.
{29:9} Господовиот глас прави кошутите да се осрнат, и ги разголува горите; и во храмот Негов секој вели: „Слава!”
{29:10} Господ царува над водните бранови, Господ седи на престолот како Цар засекогаш!
{29:11} Господ му дава сила на Својот народ, Господ го благословува Својот народ со мир.
{30:1} Ќе Те возвишам Господи, зашто ме издигна и не ги остави моите непријатели да се радуваат над мене.
{30:2} Господи, Боже мој, Те повикав и Ти ме исцели;
{30:3} Господи, ја извади мојата душа од Подземјето и ме оживеа на работ на гробот.
{30:4} Пејте Му на Господа, Негови избраници, и восфалете Го Неговото свето име!
{30:5} Зашто Неговиот гнев трае само еден миг, а Неговата добрина - цел живот. Плачот доаѓа навечер, а радоста наутро.
{30:6} И јас реков во својата среќа: „Никогаш нема да се поколебам!”
{30:7} О Господи, со Својата добрина, Ти ме постави на гората на надежта, но штом ќе го скриеш Твоето лице, целиот се уплашувам.
{30:8} Тогаш, Господи, извикав кон Тебе, и Го помолив Господа:
{30:9} „Каква полза од мојата крв, каква корист ако слезам в гроб? Зар правта ќе те слави и ќе ја проповеда Твојата вистина?”
{30:10} Послушај Господи, и смилувај ми се; Господи, биди ми помошник!
{30:11} Го обрна мојот плач во играње, ја симна од мене вреќата и ме препаша со радост.
{30:12} Затоа мојата душа Ти пее и нема да молкне: Господи, Боже мој, Ќе Те фалам довека!
{31:1} На Тебе се надевам, Господи, да не се засрамам никогаш: Избави ме според Својата правда!
{31:2} Приклони го кон мене Своето уво, побрзај да ме ослободиш! Биди ми цврста карпа на заштитата, тврдина на спасението.
{31:3} Зашто Ти си моја карпа, моја тврдина, заради Твоето име води ме и управувај ме.
{31:4} Извлечи ме од мрежата што ми ја поставија тајно, зашто Ти си моја крепост.
{31:5} Во Твојата рака го предавам мојот дух; Ти ме откупи, Господи, Боже на вистината.
{31:6} Ги мразам оние што ги почитуваат суетните идоли, а јас се надевам на Господа.
{31:7} Ќе се радувам и ќе се веселам во Твојата милост; зашто Ти ја виде мојата неволја, ја позна тагата на мојата душа
{31:8} и не ме предаде во рацете на непријателите, ги изведе моите нозе на широк пат.
{31:9} Смили ми се, Господи, зашто сум на тесно, од тага ми слабеат окото, душата и телото.
{31:10} Мојот живот се троши во горчила, а моите години во воздишки. Силата ми се исцрпи во мака, а моите коски изнемоштеа.
{31:11} На сите свои противници им станав понижување, за потсмев на своите соседи и страшило за познатите; кои ме гледаа надвор, бегаа од мене.
{31:12} Бев заборавен во срцето, како покојник, станав скршен сад.
{31:13} Слушам шепотење на мнозина, ужас отсекаде: се договараат против мене и смислуваат како да ми го одземат животот.
{31:14} А јас, Господи, на Тебе се надевам, велам: „Ти си мој Бог!”
{31:15} Моите денови се во Твојата рака: избави ме од раката на моите непријатели и од оние кои ме гонат.
{31:16} Нека светне Твоето лице на Твојот слуга, спаси ме со Твојата милост.
{31:17} Господи, да не се засрамам дека Те повикав; нека се засрамат нечесните; нека молкнат во Подземјето.
{31:18} Нека онемат лажливите усни, што против праведникот зборуваат дрско, горделиво и презирно.
{31:19} О колку е голема Твојата добрина, што ја чуваш за оние, кои се бојат од Тебе, што им ја укажуваш на оние, кои се надеваат на Тебе, пред очите на човечките чеда.
{31:20} Ги засолнуваш под штитот на Своето лице од човечките завери; ги криеш во Својот шатор од зајадливи јазици.
{31:21} Благословен да е Господ, зашто ми ја јави својата чудесна милост, во утврдениот град.
{31:22} Веќе помислував, во својата тревога: „Отфрлен сум од Твојот поглед.” Но Ти го чу гласот на мојата молба, кога Те повикав.
{31:23} Љубете Го Господа сите Негови свети; Господ ги чува Своите верни, а според заслугата им враќа на оние, кои постапуваат гордо.
{31:24} Бидете храбри и Тој ќе ви ги укрепи срцата, сите, кои се надевате на Господа!
{32:1} Блажен е оној, чие беззаконие е простено, и чии гревови се покриени.
{32:2} Блазе на човекот кому Господ не му го припишува гревот и во чиј дух нема измама!
{32:3} Кога молчев, моите коски се исушија од моето офкање преку целиот ден.
{32:4} Дење и ноќе, Твојата рака тежеше врз мене, мојата животна влага се претвори во летен припек.
{32:5} Тогаш го признав својот грев пред Тебе и својата вина веќе не ја криев. Реков: „Ќе му го признам на Господа својот престап,” и Ти ми ја прости вината на мојот грев.
{32:6} Затоа нека ти се моли секој побожник, кога можеш да бидеш најден; и тогаш потопот на многуте води нема да стигне до него.
{32:7} Ти си мое прибежиште, Ти ќе ме запазиш од тага, ќе ме опкружиш со радоста на спасението.
{32:8} „Ќе те учам, ќе ти го покажам патот по кој треба да одиш, ќе те советувам, Моето око ќе бдее над тебе.
{32:9} Не бидете како коњ или мазга без разум; чија дивина ја скротуваш со оглавник и узда, инаку не би се приближиле до тебе!”
{32:10} Безбожникот го измачуваат многу неволји, а кој се надева на Господа, него милост го опкружува.
{32:11} Веселете се во Господа и радувајте се, праведници, викајте радосно сите кои сте со право срце.
{33:1} Радувајте се праведници во Господа! на праведните им личи да Го прославуваат.
{33:2} Славете Го Господа со харфа, величајте Го на псалтир со десет жици!
{33:3} Запејте Му нова песна, со гласни извици придружувајте ги складните свирки.
{33:4} Зашто Господовото Слово е право, и сите Негови дела се вистина.
{33:5} Тој ги љуби правдата и правосудството, полна е земјата со Господовата милост.
{33:6} Господовото Слово ги создаде небесата, и здивот на Неговата уста: целото нивно воинство.
{33:7} Тој ја собира морската вода како во мев, и ги става бездните во сокровиште.
{33:8} Нека се бои целата земја пред Господа, нека се бојат од Него сите жители на вселената!
{33:9} Зашто Тој рече - и сè стана, нареди - и сè се утврди.
{33:10} Господ ги осуетува намерите на народите, ги прави некорисни мислите на племињата,
{33:11} Господовиот наум останува довека, и мислите на Неговото срце од род до род.
{33:12} Блазе му на оној народ кому Господ е Бог, на народот што го избра за Свое наследство.
{33:13} Господ набљудува од небесата и ги гледа сите човечки синови.
{33:14} Од местото на Своето Живеалиште ги гледа сите жители на земјата;
{33:15} Тој им ги создаде срцата на сите и внимава на сите нивни дела.
{33:16} Многубројна војска не го спасува царот, голема сила не го спасува јунакот.
{33:17} Празна е надежта за спасение на коњ, неговата јачина не избавува.
{33:18} Ете, Господовото око е над оние кои се бојат од Него, над оние, кои се надеваат на Неговата милост:
{33:19} дека ќе ја спаси нивната душа од смрт, и дека ќе ги храни во денови на глад.
{33:20} Нашата душа се надева на Господа, Тој ни е помош и наш штит.
{33:21} Наштето срце се радува во Него, ние се надеваме на Неговото свето име.
{33:22} Нека Твојата милост, о Господи, биде над нас, според тоа како се надеваме на Тебе.
{34:1} Ќе Го благословувам Господа во секое време, Неговата пофала секогаш ќе ми биде во устата!
{34:2} Мојата душа ќе се фали со Господа: нека го чујат тоа скромните и нека се радуваат!
{34:3} Величајте Го Господа со мене, заедно да Го возвишиме Неговото име!
{34:4} Го барав Господа и Тој ме послуша, ме избави од сите мои стравови.
{34:5} Погледнаа во Него и им светна пред очите, и не ќе се засрамат лицата нивни!
{34:6} Бедниот вика, и Господ го чу, го избави од сите негови неволји.
{34:7} Господов ангел се настанува околу оние што се бојат од Него, и ги избавува.
{34:8} Вкусете и видете колку е добар Господ: блажен е човекот, кој се надева на Него!
{34:9} Бојте се од Господа, вие Негови свети, зашто нема скудност за оние што се бојат од Него.
{34:10} Младите лавови трпат беда и гладуваат, а кои Го бараат Господа не трпат оскудица.
{34:11} Дојдете, чеда, и послушајте ме, ќе ве научам на страв од Господа.
{34:12} О, човеку! љубиш ли го животот? Сакаш ли многу денови, за да видиш добро?
{34:13} Воздржувај го својот јазик од зло и своите усни од лажно зборување!
{34:14} Отстранувај се од злото и прави добро, барај мир и врви по него!
{34:15} Господовите очи ги гледаат праведните, Неговите уши го слушаат нивниот вик.
{34:16} Господовото лице се свртува против злосторниците, за да им го сотре споменот на земјата.
{34:17} Праведниците викаат, а Господ ги слуша, ги избавува од сите нивни беди.
{34:18} Господ е близу до оние што се со скрушени срца, и ги спасува оние, што се со покајнички дух.
{34:19} Праведникот има многу неволји, но Господ го избавува од сите.
{34:20} Тој ги чува сите негови коски, ниту една од нив нема да му се скрши.
{34:21} Злото ќе го убие безбожникот, ќе платат тие што го мразат праведникот.
{34:22} Господ ја избавува душата на Своите слуги и ниеден, од оние што се надеваат на Него, нема да биде осуден.
{35:1} Господи! Опкружи ги моите обвинители и војувај против оние, кои војуваат против мене!
{35:2} Стави оклоп, земи го Твојот штит и стани да ми помогнеш!
{35:3} Замавтај со копјето и пресретни ги моите гонители, Речи и на мојата душа: „Јас сум твое спасение.”
{35:4} Нека се збунат и посрамат оние, кои ја бараат мојата душа, нека се повлечат и збунат оние, кои мислат зло!
{35:5} Нека бидат како плева на ветер, кога Господовиот ангел ќе ги спотера!
{35:6} Мрачни и лизгави нека им бидат патиштата, кога Господовиот ангел ќе ги гони!
{35:7} Зашто без причина ми оптегнаа мрежа; без причина ископаа гроб за мојата душа.
{35:8} Гибелта ќе ги стигне одненадеж, и сами ќе се фатат во мрежата што ја оптегнаа; ќе паднат во јамата што ја ископаа!
{35:9} А мојата душа ќе се весели во Господа, ќе се радува во Неговото спасение.
{35:10} Сите мои коски ќе речат: „Господи кој е како Тебе, Кој го спасуваш бедникот од силникот, бедникот и сиромашниот од ограбувачот?”
{35:11} Неправедни сведоци станаа: ме прашуваат за она што не знам.
{35:12} Ми враќаат зло за добро, мојата душа запаѓа во осаменост.
{35:13} А јас носев вреќиште, кога тие беа болни ја измачував својата душа со пост, и молитвата ми се враќаше во пазувата.
{35:14} Обиколував тажен, како за пријател, за брат, од тага се наведнав, како оној што жали за мајката.
{35:15} А сега кога се сопнав јас, тие се радуваат, се собраа против мене, за да удрат одненадеж, и непрекратно ме растргнуваат.
{35:16} Со нечесните и потсмешливи безработници, чкртаат со забите на мене.
{35:17} О, Господи! До кога ќе гледаш? Избави ми ја душата од нивните напади, одземи им го на лавовите единственото мое добро!
{35:18} Ќе Ти благодарам во големо собрание, ќе Те славам меѓу многубројни луѓе.
{35:19} Нека не се радуваат над мене неправедните непријатели, нека не намигнуваат со очите оние, што ме мразат без причина.
{35:20} Зашто тие не мислат за мир, туку измислуваат сплетки против мирните во земјата.
{35:21} Широко ги отвораат устите против мене и зборуваат: „Добро, добро, видовме со свои очи!”
{35:22} Господи, Ти гледаш сè! Не премолчувај! Господи, не оддалечувај се од мене!
{35:23} Тргни се, стани да ме одбраниш, Боже мој, Господи, води ја мојата парница.
{35:24} Суди ме Господи, Боже мој, според Твојата правда, нека не се радуваат над мене.
{35:25} Нека не мислат во срцето: „Ни се исполни желбата!” ниту да речат: „Го проголтавме!”
{35:26} Нека се посрамат и засрамат сите заедно, кои се радуваат на мојата несреќа! Нека се облечат во срам и срамење, оние што се креваат против мене!
{35:27} Нека викаат радосно, кои ја посакуваат мојата правда, и нека зборуваат секогаш: „Господ е величествен! Кој му посакува благодат на Својот слуга!
{35:28} А мојот јазик ќе раскажува за Твојата правда и за Твојата фала, секој ден.
{36:1} Грешна замисла е во срцето на злосторникот, нема страв од Бога пред неговите очи.
{36:2} Самиот си ласка во своите очи, додека не му се открие неговото беззаконие и го намрази.
{36:3} Зборовите на неговата уста се измама и злодело, тој не се грижи повеќе за разумноста и доброто.
{36:4} Смислува беззаконие на својата постела, останува на лош пат, не го мрази злото.
{36:5} Господи, Твојата добрина е до небото, Твојата верност до облаците.
{36:6} Твојата правда е како Божји врвови, Твоите судови како длабоко море; луѓе и животни избавуваш Ти, О Господи.
{36:7} Колку е скапоцена Твојата милост, О Боже! Луѓето се засолнуваат под сенката на Твоите крилја.
{36:8} Се наситуваат со мрсно во Твојот дом, Ти ги напојуваш од реката на Твоите сладости.
{36:9} Во Тебе е изворот на животот, со Твојата светлина ние ја гледаме светлината.
{36:10} Закрили ги со Својата милост сите, кои Те почитуваат, и со Својата праведност сите, кои имаат чисто срце.
{36:11} Нека не ме згази ногата на гордиот и нека не ме гони раката на грешниот.
{36:12} Таму паднаа, кои прават беззаконие, соборени се, и не ќе можат повеќе да станат.
{37:1} Не се лути на злосторниците, ниту им завиди на оние што прават беззаконие.
{37:2} Се сушат брзо како трева, венеат брзо како зелено растение.
{37:3} Надевај се на Господа и прави добро, живеј на земјата и храни се со вистината.
{37:4} Сета твоја радост нека биде во Господа: Тој ќе ги исполни желбите на твоето срце!
{37:5} Предај Му ги на Господа своите патишта, надевај се на Него, и Тој ќе води сè.
{37:6} Твојата правда ќе блесне како светлина и твојот суд како пладне.
{37:7} Смири се пред Господа и надевај се на Него, не дразни се заради оној, кој напредува на својот пат, заради човекот кој кове подлост.
{37:8} Стивни го својот гнев и остави ја лутината, не се дразни за да не направиш зло.
{37:9} Зашто злосторниците ќе бидат сотрени, а кои се надеваат на Бога, ќе ја наследат земјата.
{37:10} Уште малку и ќе го снема безбожникот, ќе го бараш неговото место, а него веќе ќе го нема.
{37:11} Кротките ќе ја наследат земјата, тие ќе уживаат во изобилен мир.
{37:12} Безбожникот му смислува зло на праведникот и со забите чкрта на него.
{37:13} А Господ му се смее, зашто гледа дека доаѓа неговиот ден.
{37:14} Безбожниците истргнуваат меч и оптегнуваат лакови, за да ги оборат немоќните и бедните, да ги заколат оние, што одат по прав пат.
{37:15} Со мечот ќе го прободат сопственото срце, ќе се скршат нивните лакови.
{37:16} Подобро е и малку на праведникот, отколку големо благо на многу безбожници.
{37:17} Зашто рацете на злотворот ќе се скршат, а Господ е поткрепа на праведникот.
{37:18} Господ се грижи за животот на чесните, нивното наследство ќе трае довека.
{37:19} Нема да се засрамат во време на неволја, ќе бидат сити во дните на глад.
{37:20} А безбожниците ќе пропаднат, Господовите врагови ќе овенат како цвеќе по ливаѓето, ќе се расплинат како дим.
{37:21} Безбожникот заема но не враќа, праведникот се сожалува и дава.
{37:22} Оние кои Господ ќе ги благослови, ќе ја наследат земјата, а кои ќе ги проколне, ќе бидат истребени.
{37:23} Господ ги води и зацврстува чекорите на добриот човек, и мил Му е неговиот пат.
{37:24} И ако се сопне, нема да падне, зашто Господ го држи за рака.
{37:25} Млад бев и остарев, но не видов напуштен праведник или неговите деца да просат леб.
{37:26} Секогаш е милостив и дава на заем, благослов е врз неговото потомство.
{37:27} Отстранувај се од злото и прави добро и ќе останеш довека.
{37:28} Зашто Господ ја љуби правдата и Своите свети не ги остава. Засекогаш ќе бидат сочувани, ќе биде истребено потомството на безбожниците.
{37:29} Праведните ќе ја наследат земјата и ќе живеат довека на неа.
{37:30} Праведниковата уста кажува мудрост, а неговиот јазик говори право.
{37:31} Божјиот закон му е во срцето, неговите чекори не се колебаат.
{37:32} Грешникот го демне праведникот и бара да го убие;
{37:33} но Господ нема да го остави во негова власт и не ќе допушти да го осудат на суд.
{37:34} Надевај се на Господа и држи се за Неговиот пат; Тој ќе те возвиши и ќе ја наследиш земјата; радосно ќе ја гледаш пропаста на безбожните.
{37:35} Видов бесен злосторник, како се шири како разгранчен кедар.
{37:36} Поминав и ете - го нема веќе; го побарав, и не го најдов.
{37:37} Набљудувај го чесниот и гледај го непорочниот; миротворецот има потомство.
{37:38} А сите грешници ќе бидат откорнати, ќе биде истребено злочинечкото семе.
{37:39} Од Господа доаѓа спасение на праведните, Тој им е засолниште во лоши времиња.
{37:40} Господ им помага, Тој ги избавува: Тој ќе ги избави од нечесните и ќе ги спаси, зашто кај Него бараат прибежиште.
{38:1} Господи, не ме изобличувај во Твојата јарост и не ме казнувај во Твојот гнев.
{38:2} Твоите стрели се закачија во мене, Твојата рака ме притисна тешко.
{38:3} На моето тело нема ништо здраво заради Твојот гнев, од моите гревови нема мир за моите коски.
{38:4} Зашто беззаконијата на мојата глава ме надвишија, ме притиснуваат како претешко бреме.
{38:5} Моите рани смрдат и гнојат заради мојата безумност.
{38:6} Се згрбавив и се собрав, постојано скитам натажен.
{38:7} Зашто мојата внатрешност гори, и нема здравје во телото мое.
{38:8} Исцрпен сум и сосем сотрен, офкам од плачот на моето срце.
{38:9} О, Господи, сите мои желби се пред Тебе, и моите повици не Ти се скриени.
{38:10} Моето срце удира силно, силата ме остава, и гасне светлината на очниот вид.
{38:11} Пријателите и другарите се отстранија од моите рани, и моите најблиски стојат далеку.
{38:12} Ми поставуваат стапици, оние кои ми го дебнат животот, кои ми сакаат несреќа, ми се закануваат со пропаст и секогаш смислуваат измама.
{38:13} А јас сум како глув и ништо не слушам и како нем, уста не отворам.
{38:14} Станав како човек што не слуша и кој нема одговор во устата.
{38:15} Зашто, о, Господи, на Тебе се надевам, Ти ќе ме услишиш, Господи, Боже мој!
{38:16} Зашто реков: „Нека не се радуваат над мене; кога ногата ќе ми се сопне, нека не се креваат над мене!”
{38:17} Зашто не пропаднав за малку, и мојата болка секогаш е пред мене.
{38:18} Јас ги признавам своите беззаконија, и полн сум со жалост заради својот грев.
{38:19} А кои се против мене, без причина силни се, и мнозина се што ме мразат неправедно.
{38:20} За добро ми враќаат со зло, ми се противат дека го барам доброто.
{38:21} О Господи, не ме оставај! Боже мој, не оддалечувај се од мене!
{38:22} Побрзај ми на помош, Господи, Спасителу мој!
{39:1} Одлучив: „Ќе го чувам мојот пат, за да не згрешам со јазикот; ќе ја зауздам мојата уста, додека е нечестивиот пред мене!”
{39:2} Онемев, замолкнав, не пуштав глас дури и од доброто - болката ми стана погорчлива.
{39:3} Срцето пламна во мене, при сама помисла избувнуваше оган; тогаш проговорив со мојот јазик!
{39:4} Кажи ми го, Господи, мојот крај, и колкав е бројот на моите денови, за да знам колку сум ништожен.
{39:5} Ете, со педа ми ги измери деновите, и векот мој е како ништо пред Тебе; вистина, секој човек што стои цврсто е суета.
{39:6} Човекот поминува како сенка, суета е сето негово богатство, збира, а не знае кој ќе го земе!
{39:7} А сега, на што да се надевам, Господи? Мојата надеж е во Тебе!
{39:8} Избави ме од сите мои беззаконија, не оставај да му бидам за потсмев на безумниот!
{39:9} Молчам и не ја отворам устата, зашто Ти направи така!
{39:10} Отстрани го од мене Твојот бич, зашто издивнувам под тежината на Твојата рака.
{39:11} Ти го поправаш човекот со казна, и сè што му е најмило го расипуваш како молец; навистина, секој човек е суетен.
{39:12} Послушај ја, о Господи, мојата молитва, послушај ги моите повици, не премолчувај на моите солзи! Зашто сум придојденец кај Тебе, како сите мои татковци.
{39:13} Сврти го погледот од мене, да здивнам, пред да заминам и да ме нема.
{40:1} Јас се надевав цврсто во Господа, и Тој се наведна кон мене и го послуша мојот повик.
{40:2} И ме извлече од јамата на гибелта, од тињата и калта; ги стави моите нозе врз карпа, ги закрепи моите чекори.
{40:3} Во мојата уста стави нова песна, фалба на нашиот Бог. Мнозина ќе видат и ќе се исплашат: и ќе се надеваат на Господа.
{40:4} Блажен е оној човек, чија надеж е во Господа, и не е склон кон горделивите, ниту кон оние што отстапуваат лажно.
{40:5} О Господи, Боже мој, Ти твориш многу чудеса и замисли чудни - Ти нема рамен! Сакам да ги кажувам и да ги објавувам, Но премногу се за да можат да бидат преброени.
{40:6} Не Ти се мили ни жртвите ни приносите, туку ми ги отвори ушите; не бараш паленица ни покајнички принос.
{40:7} Тогаш реков: „Еве, доаѓам! Во книжниот свиток пишува за мене;
{40:8} мило ми е, Господи, да ја исполнувам Твојата волја, јас го носам Твојот закон длабоко во срцето.”
{40:9} Ќе ја проповедам Твојата правда во големо собрание; и нема да ги затворам моите усни; о Господи, сè Ти е познато.
{40:10} Нема да ја кријам Твојата правда во срцето, ќе раскажувам за Твојата верност и за Твоето спасение. Нема да ги тајам ни Твојата добрина, ни Твојата вистина во големото собрание.
{40:11} А Ти, о Господи, не ми ја скратувај Твојата добрина; Твојата милост и Твојата вистина нека ме чуваат секогаш.
{40:12} Зашто ме опкружија безбројни зла, моите беззаконија ме стигнаа, така што не можам да гледам; ги има повеќе од влакната на мојата глава, и затоа моето срце се онемошти.
{40:13} Господи, благоволи да ме избавиш; Господи, побрзај да ми помогнеш!
{40:14} Нека се засрамат и нека се збунат сите, што ја бараат гибелта на мојата душа. Нека се повлечат и нека се посрамат, оние, кои се радуваат на мојата несреќа!
{40:15} Нека се скаменат во својот срам, оние, кои ми велат: „ха, ха!”
{40:16} Нека се радуваат и нека се веселат во Тебе, сите, кои Те бараат! Нека зборуваат секогаш: „Господ е величествен!” Сите, кои го љубат Твоето спасение.
{40:17} Јас сум беден и ништожен, но Господ се грижи за мене. Ти си моја помош и мој спасител; о Боже мој, не задоцнувај!
{41:1} Блазе му на оној кој мисли на бедниот, Господ ќе го спаси во ден на неволја!
{41:2} Господ ќе го штити и ќе го запази жив, ќе му даде среќа на земјата, и нема да го предаде на волјата на непријателите.
{41:3} Господ ќе го поткрепи на леглото при болест, болеста ќе му ја сврти во сила.
{41:4} Јас реков: „Господи, смилувај ми се, исцели ми ја душата, зашто згрешив!”
{41:5} Непријателите зборуваат зло за мене: „Кога ќе умре и кога ќе му го снема името?”
{41:6} И ако дојде некој да ме посети, зборува со ласкање, собира злоба во своето срце, а надвор клевети.
{41:7} Сите што ме мразат, шептат заедно за мене, измислуваат зло против мене:
{41:8} „Лоша болест го кутна,” или: „Кога еднаш ќе легне, нема да стане.”
{41:9} А и мојот пријател, во кого имав доверба, кој јадеше мој леб, ја крена петицата против мене.
{41:10} Но Ти, Господи, смили ми се и крени ме, за да можам да им вратам.
{41:11} По тоа ќе знам дека сум ти мил: бидејќи мојот непријател не ќе се весели над мене.
{41:12} А мене ќе ме запазиш во мојата чесност, и ќе ме ставиш пред Твоето лице довека.
{41:13} Благословен да е Господ, Израелевиот Бог, од века до век! Така нека биде! Амин!
{42:1} Како што кошутата жеднее за изворните води, така мојата душа копнее по Тебе, Господи.
{42:2} Жедна е мојата душа за Бога, за живиот Бог: О кога ќе дојдам и кога ќе го гледам Божјото лице?
{42:3} Солзите ми се храна дење и ноќе, додека тие постојано ме прашуваат: „Каде е Твојот Бог?”
{42:4} Мојата душа се излева кога си спомнувам: како чекорев во мноштвото, предводувајќи ги кон Божјиот дом, со глас на радост и песни во свечена врвулица.
{42:5} Зошто си ми, душо изнемоштена и зошто си жалосна во мене? Надевај се на Бога, зашто пак ќе Го славам моето спасение, мојот Бог!
{42:6} Душата тагува во мене, затоа си спомнувам за Тебе, од земјата Јордан и Ермон, од гората Мисар.
{42:7} Бездната повикува бездна со шумот на Твоите водопади; сите Твои води и бранови поминаа преку мене.
{42:8} Дење, нека ми ја додели Господ Својата милост, а ноќе, ќе Го фалам, со молитвена песна, Бога на мојот живот.
{42:9} Ќе му речам на Бога: „Стено моја, зошто ме забораваш? зошто обиколувам нажален, притиснат од непријателите?”
{42:10} Коските ми се кршат од подигравката на непријателите, додека тие постојано ме прашуваат: „Каде е твојот Бог?”
{42:11} Зошто си ми душо изнемоштена и зошто си жалосна во мене? Надевај се на Бога зашто пак ќе го славам мојот Спасител, мојот Бог!
{43:1} Боже! Суди ме право, и заштити го моето дело против нечесен народ. Избави ме од лукав и неправеден човек!
{43:2} Зашто, Ти си Боже, моја крепост; зошто ме отфрлаш? Зошто одам натажен, притиснат од непријателите?
{43:3} Испрати ги Својата светлина и вистина: нека ме водат нека ме одведат во Твојата Света Гора, во Твоите живеалишта.
{43:4} Тогаш ќе му пристапам на Божјиот жртвеник, при Бога - моја величествена радост. Со псалтир ќе Те славам, Боже, О Боже мој!
{43:5} Зошто си истоштена душо моја, и зошто липаш во мене? Надевај се на Бога, зашто пак ќе Го славам: мојот Спасител, својот Бог!
{44:1} За началникот на пејачите. Учење за Кореевите синови. Боже, со своите уши слушавме, нашите татковци ни раскажуваа, за делото што го направи во нивните дни, во стари времиња.
{44:2} Со Својата рака ги протера многубошците, а нив ги посади, ги откорна народите, а нив ги рашири.
{44:3} Со нивниот меч тие не ја зазедоа земјата, ниту нивната мишка им донесе победа, туку Твојата десница и Твојата мишка, и светлоста на Твоето лице, зашто ги љубеше.
{44:4} Ти, о мој Царе и Боже мој, Ти му даде победа на Јакова.
{44:5} Преку Тебе ги одбивме нашите непријатели, во Твоето име ги згазивме оние, што се кренаа против нас.
{44:6} Не се надевав на својот лак, ниту мојот меч ме спасуваше.
{44:7} Туку, Ти, Ти нè избави од непријателите, Ти ги засрами оние што нè мразат.
{44:8} Се фалевме со Бога во секое доба и Твоето име го славевме секогаш.
{44:9} А сега нè отфрли и нè засрами, и повеќе не излегуваш, Боже со нашите чети.
{44:10} Ти остави да се повлечеме пред непријателите, и нè ограбија нашите мразители.
{44:11} Нè даде како овци за колење, и нè растури меѓу народите.
{44:12} Го продаде Својот народ за ништо, и не се збогати со продажбата.
{44:13} Нè направи за срам меѓу нашите соседи, смеа и играчка за оние околу нас.
{44:14} Засрамени сме меѓу народите, народите кимнуваат со главата над нас.
{44:15} Мојата срамота секогаш ми е пред очите, и срамот ми го покрива лицето.
{44:16} Заради навредливата врева на подбивачите, заради осветољубивите непријатели.
{44:17} Сè тоа нè снајде иако не Те заборавивме, ниту го изневеривме Твојот Завет,
{44:18} ниту нашето срце се одметна од Тебе, ниту нашата нога се отстрани од Твојот пат,
{44:19} кога нè раздроби во престојувалиштето на шакалите и нè завитка со смртен мрак.
{44:20} Ако го заборавиме името на нашиот Бог, ако ги кренавме рацете кон туѓ бог,
{44:21} зар Бог не би научил за тоа? Зашто Тој ги знае тајните на срцето!
{44:22} Но заради Тебе нè убиваат ден по ден, и ние сме им како овци за колење.
{44:23} Разбуди се! Зошто спиеш Господи? Стани! Не отфрлај нè довека!
{44:24} Зошто го криеш Своето лице, ги забораваш нашата беда и неволја?
{44:25} Зашто нашата душа се распадна во прав, утробата ни се долепи до земјата.
{44:26} Стани, помогни ни, избави нè заради Твојата љубов.
{45:1} Прекрасни зборови извираат од моето срце: својата песна му ја пејам на царот, јазикот ми е како трска на брзописецот.
{45:2} Убав си, најкрасен меѓу човечките синови, милина ти се разлева по усните, заради тоа Бог нека те благослови довека.
{45:3} Препаши меч на своето бедро, јунаку, наметни се со сјај и величество!
{45:4} Јавни победнички во своето величие, заради вистината, кротоста и правдата, Твојата десница нека научува страшни нешта!
{45:5} Остри се Твоите стрели, народи паѓаат пред Тебе, и царските непријатели ги напушта храброста.
{45:6} Твојот престол, Боже, е до вечни векови, и праведен жезал - е жезал на Твоето Царство!
{45:7} Ти ја љубиш правдата, а го мразиш беззаконието, заради тоа, Господ, Твојот Бог, Тебе Те помаза со масло на радоста, како никого од Твоите другари.
{45:8} На смирна, алој и касија мирисаат твоите облеки, од дворците, од слонова коска, Те веселат псалтири.
{45:9} Царските ќерки се меѓу твоите почесни, оддесно ти е царицата во офирско злато.
{45:10} „Слушај ќерко, погледај, прислушни: заборави го својот народ и домот на татка си!
{45:11} Ако ја посака царот твојата убавина, поклони му се скромно, зашто тој е твој господар.
{45:12} Тирската ќерка доаѓа со дар, народните првенци ја бараат твојата наклонетост.”
{45:13} Целата слава на царската ќерка е внатре, нејзините облеки се везени со злато.
{45:14} Ја доведуваат при царот во облека со шарен вез, придружба и се девици - нејзините другарки.
{45:15} Со веселба и радост ги доведуваат, влегуваат во царскиот дворец.
{45:16} Твоите синови ќе ги наследат твоите татковци, ќе ги поставиш за кнезови на целата земја.
{45:17} Од колено на колено ќе го навестуваат Твоето име, народите ќе Те фалат во вечни векови.
{46:1} Господ ни е засолниште и тврдина, секогаш проверен помошник во неволја.
{46:2} Затоа не се плашиме кога земјата се лулее, кога бреговите се рушат во морето.
{46:3} Нека бучат и беснеат морските бранови, нека треперат планините од нивната жестокост:
{46:4} Реката и нејзините струи го веселат Божјиот Град, пресветиот шатор на Сèвишниот.
{46:5} Бог е сред него, нема да се разлулее; Бог му помага од првите мугри.
{46:6} И да беснеат народите, и да се распаѓаат царствата, штом Неговиот глас загрми, земјата се растопува:
{46:7} Господ на Воинствата е со нас, Јакововиот Бог е наша тврдина!
{46:8} Дојдете, видете ги Господовите дела, какви чуда Тој направи на земјата:
{46:9} Ги прекрати војните до крајот на земјата, ги крши лаковите и ги ломи копјата, ги изгорува колите со оган.
{46:10} Молкнете и знајте дека Јас Сум Бог, возвишен над народите, возвишен над целата земја.
{46:11} Господ на Воинствата е со нас, Јакововиот Бог е наша тврдина!
{47:1} Ракоплескајте сите народи, воскликнувајте Му на Бога со радосен глас.
{47:2} Зашто тоа е Господ - Сèвишен, страшен, Велик Цар на целата земја.
{47:3} Народите ни ги покори, ги стави народите под наши нозе,
{47:4} ни го избра наследството - славата на Јакова, кого го возљуби.
{47:5} Бог влегува, со воскликнување, Господ - со трубни звуци.
{47:6} Пејте Му на Бога, пејте Му, пејте Му на нашиот Цар, пејте Му!
{47:7} Зашто Тој е Цар на целата земја, пејте Му на Бога песни фалбени!
{47:8} Бог царува над народите, Бог седи на Својот свет престол.
{47:9} Народните првенци се прибраа како народот на Авраамовиот Бог. Божји се сите властодржци на земјата, Тој е возвишен над сите нив.
{48:1} Господ е величествен, предостоен за фала, во градот на нашиот Бог, Неговата Света Гора.
{48:2} Величествениот рид, е радост на целата земја. Планината Сион на крајниот север, е град на великиот Цар.
{48:3} Бог во нејзините дворци, се покажа како цврста тврдина.
{48:4} Зашто, ете, царевите се сложија, нападнаа заеднички.
{48:5} Штом видоа, се зачудија, и збунети почнаа да бегаат.
{48:6} Таму ги опфати трепет, како болки на родилка,
{48:7} како кога источниот ветер, ги крши тарсиските бродови.
{48:8} Што чувме, сега гледаме: градот на Господа на Воинствата, градот на нашиот - Бог Бог го зацврстува довека.
{48:9} Си спомнуваме Боже, за Твојата благост, среде Твојот Храм.
{48:10} Како Твоето име, Боже, така и Твојата слава стигнуваат до крајот на земјата. Твојата десница е полна со правда.
{48:11} Нека се весели Сионската Гора, нека се радуваат Јудините ќерки заради Твоите судови!
{48:12} Обиколете го Сион и поминете преку него, пребројте ги неговите стражарници!
{48:13} Погледајте ги добро неговите утврдувања; разгледајте ги неговите дворци: за да им раскажувате на идните поколенија;
{48:14} Таков е Бог, нашиот Бог засекогаш и довека! Тој ќе не раководи дури до смрт!
{49:1} Слушајте го ова, сите народи, чујте, сите жители на земјата,
{49:2} вие, деца на народот, и вие високо поставени, богати и бедни заедно!
{49:3} Мојата уста ќе зборува мудрост, и моето срце разумни мисли.
{49:4} Ќе го наведнам увото кон поучна приказна, ќе ја изнесам својата гатанка со китара.
{49:5} Зошто да се палашам во несреќни денови, кога ме опкружи злобата на предавниците,
{49:6} кои се надеваат на својот имот и се фалат со големо богатство?
{49:7} Човек не може никако да го откупи брата си, ниту да му даде на Бога откупнина:
{49:8} цената на животот е превисока и никогаш не ќе ја плати,
{49:9} за да може да живее довека и да не ја види гробната јама.
{49:10} Зашто, и мудрите умираат, гинат и лудиот и безумниот; своите богатства им ги оставаат на други.
{49:11} Во себе мислат; нивните куќи ќе останат засекогаш, нивните станови од колено до колено, иако ги наречуваат земјите со свои имиња.
{49:12} Но човекот со сета своја слава не ќе трае. Сличен е на животните што гинат.
{49:13} Таков е патот на оние што се надеваат напразно, таков е крајот на оние што уживаат во своите зборови.
{49:14} Како стада се збираат во Подземјето, смртта им е пастир; а добрите ќе владеат над нив во утрото. Нивниот облик ќе биде уништен, Подземјето ќе им биде живеалиште.
{49:15} А мојата душа Бог ќе ја истрга од кан?ите на Подземјето и ќе ме прими милостиво.
{49:16} Не бој се ако некој се обогати, и ако се зголеми имотот на неговиот дом:
{49:17} кога ќе умре, ништо не ќе земе со себеси и неговото благо нема да слезе со него.
{49:18} Ако се сметаше за среќен во животот, ќе се зборува дека ти беше добро!
{49:19} И тој ќе дојде во собранието на своите татковци, каде не ќе ја види повеќе светлината.
{49:20} Човекот кој живее неразумно, сличен е на животните што гинат.
{50:1} Бог над боговите, Господ, говори и ја вика земјата од изгрејсонце до зајдисонце.
{50:2} Од прекрасниот Сион Бог заблиста:
{50:3} нашиот Бог доаѓа и не молчи. Пред Него врви оган што проголтува, околу Него беснее силна бура.
{50:4} Тој ги повикува одозгоре небесата и земјата, за да му суди на Својот народ:
{50:5} Соберете ги Моите избраници кои со жртва склучија завет со Мене!
{50:6} Небесата ја објавуваат Неговата праведност: Тој е Бог Судија!
{50:7} „Слушај народе мој, Јас ќе зборувам, о Израеле, ќе сведочам против тебе: Јас, Бог - твојот Бог!
{50:8} Не те корам заради твоите жртви - твоите паленици се секогаш пред Мене.
{50:9} Не ќе земам јунец од твојот дом, ни јарци од твоите трла:
{50:10} зашто се Мои сите горски животни, илјади ѕверови по Моите ридишта.
{50:11} Ги знам сите горски птици, Мое е сè што се движи по полињата.
{50:12} Кога би огладнел не би ти рекол, зашто моја е земјата и сè што ја исполнува.
{50:13} Зар јас да јадам биковско месо, или да пијам јаречка крв?
{50:14} Принеси Му на Бога благодарна жртва, исполни ги своите завети на Сèвишниот!
{50:15} И повикај ме во тежок ден: ќе те ослободам, а ти ќе Ме славиш.”
{50:16} А на грешникот Бог му проговара: „Зошто ги толкуваш моите наредби, зошто го ставаш Мојот завет во твојата уста?
{50:17} Ти, кому стегањето не му е пријатно, па моите зборови ги фрлаш зад плеќи?
{50:18} Кога ќе видиш крадец, се побратимуваш со него и се дружиш со прељубници.
{50:19} Својата уста му ја предаде на злото, а твојот јазик плете измами.
{50:20} Во друштво зборуваш против брата си и го клеветиш синот на својата мајка.
{50:21} Сè тоа го правеше, а Јас да молчам? Зар мислиш дека Јас Сум сличен на тебе? Ќе те изобличам и ќе ти го ставам сето тоа пред очи.
{50:22} Сфатете го ова сите вие, кои го заборавивте Бога, да не ве грабнам, и никој не ќе ве избави.
{50:23} Вистински Ме почитува оној што принесува благодарни жртви и на оној кој врви по прави патеки, нему ќе му го покажам Моето спасение.”
{51:1} Кога пророкот Натан дојде при него, откако Давид беше при Витсавеа. Смили ми се Боже, според Твоето милосрдие, според големите помилувања избриши го моето беззаконие!
{51:2} Измиј ме целиот од мојата вина, очисти ме од мојот грев.
{51:3} Зашто го признавам своето беззаконие, мојот грев е секогаш пред мене.
{51:4} Тебе, само Тебе, Ти згрешив и направив што е зло пред Тебе: ќе бидеш праведен кога ќе проговориш, кога ќе пресудиш без прекорување.
{51:5} Еве, грешен сум веќе роден, во грев ме зачна мојата мајка.
{51:6} Ете, Ти љубиш искрено срце, ме учиш на мудрост во длабочината на душата.
{51:7} Пороси ме со босилек, за да се очистам, измиј ме и ќе бидам побел од снегот!
{51:8} Дај ми да чујам радост и веселба, за да се зарадуваат скршените коски!
{51:9} Заврти го лицето од моите гревови, избриши го сето мое беззаконие!
{51:10} Боже, создај ми чисто срце, и постојан дух обнови во мене!
{51:11} Не ме отфрлај од Твоето лице и не одземај го Твојот Свет Дух од мене!
{51:12} Врати ми ја радоста на Своето спасение и поткрепи ме со слободен дух!
{51:13} Ќе ги научам беззакониците на Твоите патишта и грешниците ќе Ти се обратуваат.
{51:14} Ослободи ме од пролеаната крв, Боже, Боже, Спасителе мој! Нека мојот јазик се зарадува за Твојата правда.
{51:15} Господи, отвори ги моите усни, и мојата уста ќе ја разгласува Твојата фала.
{51:16} Не Ти се мили жртви, кога би принесувал паленица, Ти не би ја примил.
{51:17} Смирениот дух е жртва на Бога, нема да го презреш, Боже, понизното и покајничко, срце.
{51:18} Биди му милостив на Сион со Својата добрина, и пак изгради ги ерусалимските ѕидови.
{51:19} Тогаш ќе Ти бидат мили праведните жртви, приноси и паленици, и тогаш ќе бидат принесувани телиња на Твојот жртвеник.
{52:1} Зошто се фалиш со злобата, силнику? Милоста Божја е довека!
{52:2} Непрекратно измислуваш нечесност твојот јазик е како наточен брич, лукав!
{52:3} Повеќе го сакаш злото отколку доброто, и лагата повеќе од вистината!
{52:4} Ги сакаш гибелните зборови, лажлив јазику!
{52:5} Затоа Бог ќе те сотре и тебе, ќе те отстрани засекогаш, ќе те истрга од твојот шатор, ќе те откорне од земјата на живите.
{52:6} Праведните ќе гледаат со страв и ќе му се потсмевнуваат:
{52:7} „Ете го човекот, кој не го зеде, Бога за своја заштита, туку се надеваше на големо богатство и се засили во своите злочини.”
{52:8} А јас, како зелена маслина, во Божјиот Дом, се надевам на Божјата милост довека.
{52:9} Ќе Те славам вечно бидејќи го направи тоа, и ќе го очекувам Твоето име, зашто е благо, пред Твоите свети.
{53:1} Безумникот рече во своето срце: „Нема Бог!” Расипаните прават гнасни беззаконија; никој не прави добро.
{53:2} Бог гледа на човечките синови од небесата, да види има ли некој разумен да Го бара Бога.
{53:3} Но, сите свртија заедно, сите се расипаа; никој не прави добро, нема ниеден.
{53:4} Нема ли да се вразумат тие што прават беззаконие, кои го голтаат мојот народ како да јадат леб? Тие не Го повикуваат Бога.
{53:5} Од страв ќе треперат, каде и страв нема, зашто Бог ќе ги распрсне коските на оние кои војуваат против тебе. И тие ќе се посрамат, зашто Бог ги отфрли.
{53:6} О, нека дојде од Сион спасението за Израел! Кога Бог ќе го врати од пленство Својот народ, ќе се радува Јаков, ќе се весели Израел.
{54:1} Спаси ме, Боже, со Твоето име, и со Твојата сила извојувај ми правда!
{54:2} Послушај ја, Боже, мојата молитва, и сослушај ги зборовите на мојата уста!
{54:3} Зашто туѓинци станаа против мене и силниците го бараат мојот живот: го немаат Бога пред себеси.
{54:4} Ете, Бог ми помага, Господ го крепи мојот живот.
{54:5} Ја свртува несреќата врз моите непријатели, истреби ги со Твојата вистина.
{54:6} Радосно, од срце, ќе Ти принесам жртва, ќе Го фалам Твоето Име, Господи, зашто е благо;
{54:7} зашто Ти ме избави од секоја мака, и моето око ги виде засрамени моите непријатели.
{55:1} Послушај ми ја Боже, молитвата, не криј се од мојата молитва:
{55:2} Внимавај на мене и услиши ме! Се измачувам во својата тешкотија,
{55:3} ме збуни викотницата на непријателите и грешничкото угнетување. Се нафрлија врз мене со беззаконие, бесно ме гонат.
{55:4} Срцето ми трепери и смртен страв ме опфати.
{55:5} Страв и трепет дојдоа на мене и ужас ме обзеде.
{55:6} Извикав: „О да имав крилја гулабови, ќе одлетав и ќе се одморев!
{55:7} Ете, би летал далеку, далеку, ќе се настанев во пустината;
{55:8} бргу ќе побарав засолниште од бесна бура и од виорот.”
{55:9} Збуни ги, Господи, изметкај им ги јазиците, зашто гледам насилство и препирка во градот:
{55:10} Дење и ноќе кружат по ѕидиштата, беззаконија и неволји има во него.
{55:11} Среде него: заседа, неправдата и подлоста не заминуваат од неговите улици.
{55:12} Ако ме укореше непријателот, тоа би го претрпел; да се кренеше против мене оној, што ме мрази, би се скрил пред него.
{55:13} Но, тоа беше ти, ти еднаков со мене, мој пријател, мој довереник,
{55:14} со кого другарував слатко и одевме сложно во Божјиот дом.
{55:15} Смртта нека ги најде одненадеж, нека слезат живи во Подземјето, зашто пакоста им е во живеалиштето и во срцето.
{55:16} А јас ќе Го повикам Бога и Господ ќе ме спаси.
{55:17} Навечер, наутро и на пладне ќе плачам тажно, и Тој ќе го чуе мојот глас.
{55:18} Ќе ми даде мир од оние што ме гонат: зашто се мнозина против мене.
{55:19} Бог ќе чуе и ќе ги понизи, Оној, Кој царува од векови, зашто не се поправаат, не се бојат од Бога.
{55:20} Креваат раце на пријателите, го нарушуваат својот завет.
{55:21} Устата им е помека од маст, а срцето за војна спремно; зборовите понежни од масло, а тие се извлечени мечеви.
{55:22} Довери Му ја на Господа сета своја грижа и Тој ќе те поткрепи: не ќе остави никогаш да се сопне праведникот.
{55:23} А нив, Боже, фрли ги во гробната јама! Крвопијците и измамниците не ќе доживеат половина од дните! А јас се надевам на Тебе!
{56:1} Смилувај ми се мој Боже, зашто човекот сака да ме проголта; мојот напаѓач непрекратно ме угнетува.
{56:2} Моите непријатели се нафрлаат врз мене секој ден; мнозина се оние, што војуваат против мене.
{56:3} Кога стравот ме опфаќа, на Тебе ќе се надевам.
{56:4} Во Бога јас ќе го фалам Неговото слово; јас се надевам на Бога и нема да се плашам, што може да ми направи смртник?
{56:5} Од утро до вечер, ми ги изопачуваат зборовите; сите нивни помисли се зло за мене.
{56:6} Се состануваат и дебнат; внимаваат на моите чекори; за да ја уловат мојата душа.
{56:7} Плати им според беззаконието, о Боже, со гнев обори ги незнабошците!
{56:8} Ти ги изброи дните на моите скитања, ги собра моите солзи во Твојот сад; не е ли запишано сè во Твојата книга?
{56:9} Моите непријатели ќе се повлечат, штом ќе Те повикам. Од ова знам дека Бог е за мене!
{56:10} Го славам Божјото слово, го славам Господовото слово.
{56:11} Се надевам на Бога и нема да се плашам: што може да ми направи човек?
{56:12} Ме врзуваат заветите што Ти ги направив Тебе, о Боже, ќе Ти принесам благодарни жртви,
{56:13} зашто ми ја спаси душата од смрт. Ти ги запази моите нозе од паѓање за да одам пред Бога, во светлината на живите.
{57:1} Помилувај ме, Боже, о помилувај ме, зашто мојата душа се надева на Тебе. Се засолнувам под сенката на Твоите крилја, додека не мине гибелта.
{57:2} Викам кон Сèвишниот Бог, кон Бога кој ми исполни сè.
{57:3} Нека испрати од небесата и нека ме спаси, нека ги засрами оние, што ме гонат: нека ја испрати Бог Својата милост и вистина.
{57:4} Лежам среде лавовите, што ги голтаат човечките синови. Забите им се копја и стрели, а јазикот им е наострен меч.
{57:5} Возвиши се, Боже, над небесата, Твојата слава нека е над целата земја!
{57:6} Наместија мрежи за моите стапки, ја стиснаа мојата душа; ископаа јама пред мене, и сами паднаа во неа.
{57:7} Постојано е моето срце Боже, постојано е моето срце, ќе пеам и ќе свирам.
{57:8} Разбуди се, душо моја! Разбуди се псалтир и гусле! Ќе ги разбудам утринските мугри.
{57:9} Ќе Те фалам Господи, меѓу народите, ќе Ти пеам меѓу племињата.
{57:10} Зашто Твојата милост е до небото, Твојата верност е до облаците.
{57:11} Возвиши се, Боже, над небесата, Твојата слава нека е над целата земја!
{58:1} Зборувате ли вистина, правда, вие силници, праведно ли судите, човечки синови?
{58:2} Не, туку смислено беззаконие правите, вашите раце делат неправда по земјата.
{58:3} Безбожниците се на крив пат уште од раѓањето, лагачите се на крив пат од мајчината утроба.
{58:4} Во нив е отров како во змијата, како во лутица што ги затнува ушите,
{58:5} за да не го чуе волшебниковиот глас, ни гласот на бајачот што вража искусно.
{58:6} О Боже, скрши им ги забите во устата, о Господи, здроби им ги вилиците на лавчињата!
{58:7} Нека се излеат како водите што истечуваат, кога ќе го растегнеш својот лак, нека бидат како обезглавени.
{58:8} Нека исчезнат како полжав што се топи лазејќи, нека не видат сонце како пометнато новороденче.
{58:9} Пред котлите ваши да го почувствуваат трњето, виорот нека го однесе додека е зелено.
{58:10} Праведникот ќе се израдува кога ќе ја види одмаздата, нозете ќе ги измие во крвта на злосторникот.
{58:11} И ќе речат луѓето: „Праведникот го доби својот плод! Навистина има Бог, Кој суди на земјата!”
{59:1} Избави ме од непријателите, Боже мој, заштити ме од моите противници!
{59:2} Избави ме од беззакониците, спаси ме од крволоците!
{59:3} Зашто ете; ја дебнат мојата душа, силниците станаа против мене. Нема вина на мене, о Господи ни грев:
{59:4} Без моја вина се нафрлаат врз мене. Разбуди се! Дојди ми на помош и погледај,
{59:5} Господи, Боже над Воинствата, Израелев Боже! Подигни се, казни ги сите многубошци, немој да им се смилуваш на подлеците!
{59:6} Навечер се враќаат, вијат како кучиња и трчаат по градот.
{59:7} Гледај, како блуваат со устите; клеветите им се на устите и велат: „Кој нè слуша?”
{59:8} Но, Ти им се смееш, о Господи, и им се ругаш на сите незнабошци.
{59:9} О Сило моја, ќе се надевам на Тебе, зашто Ти си Боже, моја заштита,
{59:10} мој Бог, Кој ме милува, ќе ме одбрани; Бог ќе ми даде да ги видам моите непријатели.
{59:11} Не погубувај ги, за да не ми го заведуваат народот, распрсни ги со Твојата сила, симни ги Господи, заштитнику наш.
{59:12} Грев е секој збор на нивните усти, нека се фатат во својата гордост, во клеветите и лагите, што ги зборуваат!
{59:13} Истреби ги во гнев, истреби ги за да исчезнат, нека се знае дека Господ владее во Јакова и до крајот на земјата.
{59:14} Навечер се враќаат и вијат како кучиња и трчаат по градот.
{59:15} Нека скитаат наоколу барајќи храна; и кога нема да се наситат, тогаш ‘ржаат.
{59:16} А јас ќе ја опејам Твојата сила и наутро ќе ја прославувам Твојата милост, зашто Ти ми стана засолниште и прибежиште во ден на неволја.
{59:17} О моја Сило, со песна ќе Те славам, зашто Ти си Боже, моја заштита, мој Бог, Кој ме милува.
{60:1} Боже, Ти нè отфрли и ни ги проби бојните редови, Ти се разгневи, а сега врати нè пак!
{60:2} Ја потресе земјата, ја распука, затвори и ги проломите, зашто таа се разнишала.
{60:3} Му навали зла коб на Твојот народ, нè напи со вино што омајува.
{60:4} Им даде знаме на оние кои се бојат од Тебе, за да избегаат пред непријателскиот лак.
{60:5} За да се избават Твоите возљубени, помогни со Твојата десница, послушај ме.
{60:6} Бог рече во Своето Светилиште: „Ќе го поделам Сихем со радосни извици, ќе ја измерам долината Сокхот.
{60:7} Мој е Галад, Мој е Манасиј, Ефрем Ми е кацига, - Јуда Мој жезал.
{60:8} Моав е сад од кого се мијам, врз Едом ќе ги фрлам Моите обувки, ќе славам победа над Филистејците!”
{60:9} Кој ќе ме доведе до утврдениот град? Кој ќе ме доведе до Едом?
{60:10} Зар не Ти, Боже, што нè отфрли? Зар повеќе Боже, не ќе излегуваш со нашите чети?
{60:11} Помогни ни против противниците, зашто човечката помош е ништожна.
{60:12} Со Божја помош ќе се бориме храбро, а Тој ќе ги згази нашите непријатели.
{61:1} О Боже, чуј го мојот вик, слушај ја мојата молитва!
{61:2} Од крајот на земјата, викам кон Тебе; зашто моето срце ми премира: ќе ме кренеш врз карпата која е повисоко од мене.
{61:3} Зашто Ти си ми прибежиште, цврста тврдина против непријателите.
{61:4} О да можам да живеам секогаш во Твоето Живеалиште, да се засолнам под Твојата закрила!
{61:5} Зашто, Ти, Боже, ја послуша мојата молба, ми даде наследство како на оние, што го почитуваат Твоето име.
{61:6} Придај дни кон деновите на царот, нека му трајат годините низ многу родови,
{61:7} нека царува, пред Бога довека; испрати ги добрината и верноста да го чуваат!
{61:8} Така ќе го славам секогаш Твоето име, секојдневно ќе ги извршувам своите завети.
{62:1} Душо моја, мирот е само во Бога, спасението е само во Него.
{62:2} Само Тој е моја заштита и спасение, Тврдина моја: нема да се поколебам.
{62:3} До кога ќе се нафрлате врз бедниот, за да го сотрете сите заедно, како разурнат ѕид или навалена ограда?
{62:4} Се заверија да ме фрлат од мојата висина, уживаат во лага; благословуваат со устата, а колнат со срцето.
{62:5} Душо моја, мирот е само во Бога, мојата надеж е само на Него.
{62:6} Само Тој е моја заштита и спасение, Тврдина моја: нема да се поколебам.
{62:7} Во Бога е моето спасение и слава; Бог ми е силна карпа и прибежиште.
{62:8} Надевај се на Него, народе, во секое време, излевајте ги срцата пред Него: Бог е наше засолниште!
{62:9} Синовите на луѓето се суетни, лага се човечките синови: Сите да застанат на мерилка, ќе бидат полесни од суетата.
{62:10} Не се надевајте на насилие, ниту се фалите суетно со ограбеното; ако ви се зголеми богатството, вашето срце нека не се прилепи кон него.
{62:11} Бог рече едно, а јас чув две: „Силата е во Бога!”
{62:12} Господи, во Тебе е добрината! Ти му враќаш секому според делата.
{63:1} О Боже, Ти си мој Бог: горливо Те барам Тебе; Мојата душа жеднее по Тебе, моето тело копнее по Тебе, како сува, жедна и безводна земја.
{63:2} Те согледував Тебе во Светилиштето, гледајќи Ти ја славата и силата.
{63:3} Твојата љубов е подобра од животот, моите усни ќе Те слават.
{63:4} Така ќе Те благословувам додека сум жив, во Твое име ќе ги кревам рацете.
{63:5} Мојата душа ќе биде сита како од сало и масло, ќе Те фалам со радосни усни.
{63:6} Си спомнувам за Тебе, во постелата, размислувам за Тебе во ноќните бдеења.
{63:7} Ти ми стана помош, радосно извикувам во сенката на Твоите крилја.
{63:8} Мојата душа се прилепува кон Тебе, Твојата рака ме потпира.
{63:9} Оние што ја туркаат мојата душа кон пропаст, нека слезат во длабочините на земјата,
{63:10} нека и бидат предадени на власта на мечот, нека станат плен на лисиците.
{63:11} А царот ќе се весели во Бога; ќе биде фален секој, кој се колне во Него, зашто ќе им биде затната устата на оние што зборуваат невистина.
{64:1} Послушај го, Боже, гласот на мојата жалба, чувај ми го животот од страшен непријател!
{64:2} Штити ме од множество лукави, скриј ме од бесот на злодејците.
{64:3} Кои ги острат јазиците како мечеви, исфрлаат отровни зборови како стрели,
{64:4} за да го ранат потајно невиниот, за да го ранат одненадеж, не плашејќи се од ништо.
{64:5} Подготвени се за пакосно дело, смислуваат како да постават крадум стапици и зборуваат: „Кој ќе нè види?”
{64:6} Измислуваат злодела, спремни сме со смислени намери: мислата и човечкото срце се длабока бездна.
{64:7} Но Бог ги ранува со стрела, одненадеж ги прекриваат рани.
{64:8} Сопствениот јазик ќе ги сопне, ќе бегаат од нив оние што ги гледаат:
{64:9} сите се плашат, го слават Божјото дело и мислат за она што Тој направи.
{64:10} Праведникот се весели во Господа, на Него се надева; и чесните извикуваат радосно со сето срце.
{65:1} Боже, Тебе Ти припаѓа песна на Сион, пред Тебе се исполнува заветот -
{65:2} Ти ја послушуваш молитвата. Секое тело доаѓа при Тебе.
{65:3} Нашите гревови натежнаа, нашите престапи Ти ги очистуваш.
{65:4} Блажен кого го избра и го зеде при Себе: тој живее во Твоите дворови. Да се наситиме со благата на Твојот дом и со светоста на Твојот Храм.
{65:5} Чудесно нè услишуваш во Својата правда, о Боже, наше спасение, надеж на сите краишта на светот и на далечните мориња.
{65:6} Ги утврдуваш планините со Својата јачина, препашан со сила.
{65:7} Ги скротуваш: шумот на морето, шумот на брановите и вревата на народите.
{65:8} Оние што живеат на крајот на земјата, се плашат од Твоите знаци; ги полниш со радост утрата и вечерите.
{65:9} Ти ја посетуваш земјата и Ти ја напојуваш, ја збогатуваш неа многу. Божјата река се наполни со вода, Ти им обезбедуваш жито на луѓето. Вака ја подготви земјата:
{65:10} и ги напојуваш браздите, и ги израмнуваш грутките; ја размекнуваш со дожд, и ги благословуваш посевите.
{65:11} Ти ја овенча годината со Својата благост, плодност никнува зад Твоите стапалки.
{65:12} Пустинските пасишта капат од изобилство, ридовите се препашуваат со радост.
{65:13} Ливадите се китат со стада, долините се покриваат со жито; насекаде радосни воскликнувања, песна.
{66:1} Воскликни му на Бога, сета земјо,
{66:2} опеј ја славата на Неговото име, подај Му достојна фала.
{66:3} Речете на Бога: „Колку се страшни Твоите дела! Непријателите Ти ласкаат, заради Твојата голема сила.
{66:4} Целата земја нека Ти се поклонува и нека Ти пее, нека Му пее на Твоето име!”
{66:5} Дојдете и видете ги Божјите дела: направи чуда меѓу човечките синови.
{66:6} Тој го претвори морето во суво копно, со нозете ја пребродија реката, заради тоа да Му се радуваме!
{66:7} Владее довека со Својата сила, Неговите очи ги набљудуваат народите, за да не се кренат бунтовни луѓе.
{66:8} Благословувајте Го, народи, нашиот Бог, разгласувајте ја Неговата фала!
{66:9} И дарува живот на нашата душа и не остави да ни се сопне ногата.
{66:10} Ти нè искуша о Боже, нè искушуваше, како сребро, со оган.
{66:11} Нè остави да паднеме во стапица, ги стисна со вериги нашите слабини.
{66:12} Остави да ни јаваат на глава: поминавме низ оган и вода, тогаш нè изведе во изобилие.
{66:13} Ќе влезам со паленица во Твојот дом, ќе ги исполнам заветите пред Тебе,
{66:14} што ги ветија моите усни, што ги заветува мојата уста во неволја.
{66:15} Ќе Ти принесам паленици од мрсно, со мирис на овни, ќе жртвувам волови и јариња.
{66:16} Дојдете, чујте, сите, што се боите од Бога, ќе ви раскажувам што и направи на мојата душа!
{66:17} Со својата уста Го повикав Него, со јазикот Го фалев.
{66:18} Ако мислев зло во срцето, Господ не би послушал.
{66:19} Но Бог ме услиши: Обрна внимание на гласот на мојата молитва.
{66:20} Благословен да е Бог, Кој не ми ја одби молитвата, Кој не ја отстрани од мене Својата милост.
{67:1} Бог да ни се смилува и да нè благослови, да нè осветли со Своето лице,
{67:2} за да го запознае целата земја Твојот пат, сите народи Твоето спасение!
{67:3} Нека Те слават народите, Боже, нека Те слават сите народи!
{67:4} Нека се веселат и воскликнуваат народите, зашто им судиш на народите со правда и ги водиш народите на земјата.
{67:5} Нека Те слават народите, Боже, нека Те слават сите народи!
{67:6} Земјата роди плод! Бог нè благослови, нашиот Бог!
{67:7} Да нè благослови Бог! Нека се бојат од Него сите краишта на земјата.
{68:1} Нека се крене Бог! Нека се разбегаат Неговите непријатели, нека избегаат пред Него сите Негови мразители!
{68:2} Како што исчезнува димот, нека ги снема и нив! Како што се топи восокот врз оган, така нека ги снема грешниците пред Божјото лице!
{68:3} Нека се радуваат праведните, нека Му пеат на Бога, нека воскликнуваат од радост.
{68:4} Пејте на Бога, славете го Неговото име! Порамнете го патот на Оној, Кој оди низ пустината, чие име е Господ - и радувајте се пред Него!
{68:5} Татко на сирачињата, бранител на вдовиците, Бог е во Своето свето Живеалиште.
{68:6} Бог ќе ги настани осамените во семејства, на затворениците ќе им даде среќна слобода: само бунтовниците останаа во безводната пустина.
{68:7} Боже, кога чекореше пред Својот народ, додека поминуваше низ пустината,
{68:8} земјата се тресеше, небото росеше пред Бога, Синај трепереше пред Бога, Израелевиот Бог.
{68:9} Боже, Ти испрати благословен дожд на Своето наследство, го зајакна кога беше уморно.
{68:10} Твоето стадо се насели во него, со добрина Боже, Ти го подготви за сиромашниот.
{68:11} Господ даде слово: големо е мноштвото на радосните известители:
{68:12} Царевите на војските бегаат и бегаат, домаќинките го разделуваат запленетото.
{68:13} Додека вие се одморувавте меѓу стадата, крилата на гулабицата заблистаа со сребро, а нејзиното перје со жолтикаво злато:
{68:14} таму Сèмоќниот ги разбиваше царевите, а таа заблеска како снег на Селмон.
{68:15} Божја планина е Васанската планина; високата Гора, е Васанска Гора.
{68:16} Зошто вие, врвлести планини, гледате со завист на гората, каде Бог благоволи да живее? Господ ќе престојува на неа секогаш!
{68:17} Божјите воени коли се безбројни, илјадници илјади: Господ доаѓа од Синај во Своето Светилиште!
{68:18} Издигајќи се на височина, водејќи ги заробениците, Ти доби дарови меѓу луѓето, а и меѓу бунтовниците - за да се настаниш таму Господе Боже!
{68:19} Благословен да е Бог од ден на ден, Бог нè носи, нашиот Спасител.
{68:20} Нашиот Бог е Бог Кој спасува, Господ избавува од смрт.
{68:21} Навистина, Бог ќе ги скрши главите на Своите непријатели, влакнестото теме на оној, што оди во гревови.
{68:22} Господ рече: „Ќе ги доведам од Васан, ќе ги доведам од длабочината на морето,
{68:23} за да ја капеш ногата во крв, за да имаат јазиците на твоите кучиња дел од непријателот.
{68:24} Боже, го гледаат влегувањето, влегувањето на мојот Бог и Цар во Светилиштето:
{68:25} Напред пеачи, по нив свирачи, во средина - девици со даириња.
{68:26} „Славете Го Бога на свечени собранија, славете Го Бога, Израелеви синови!”
{68:27} Најмладиот, Венијамин, ги предводува, кој оди пред нив, таму се Јудините кнезови со своите чети, Завулоновите кнезови и Нефталимовите кнезови.
{68:28} Боже, покажи ја Својата сила, силата, Боже, со која се бориш за нас
{68:29} од Својот Храм во Ерусалим! Нека Ти носат царевите дарови!
{68:30} Скроти го ѕверот во трската, стадо бикови со телиња на народите! Нека се опростат пред Тебе со сребрените жезли: распрсни ги народите, кои ја сакаат војната!
{68:31} Нека дојдат големците од Египет, Етиопија нека Му пружи рака на Бога!
{68:32} Сите царства на светот пејте Му на Бога, славете Го Господа,
{68:33} Кој се вози по небото, по исконското небо! Чуј, грми со гласот, со Својот силен глас:
{68:34} „Признајте ја Божјата сила!” Неговото величество над Израел, Неговата сила во облаците!
{68:35} Страшен е Бог од Своето Светилиште. Израелевиот Бог му дава моќ и сила на Својот народ. Благословен да е Бог!
{69:1} Спаси ме, Боже, водите ми стигнаа до грлото!
{69:2} Потонав во длабока тиња и нема каде да ја ставам ногата; тонам во длабока вода, брановите ме покриваат.
{69:3} Изнемоштев од викање, грлото ми зарипна, очите ми се истоштија, чекајќи Го мојот Бог.
{69:4} Побројни се од влакната на мојата глава, оние што ме мразат за ништо. Потврди се од моите коски, оние што ми се противат неправедно: Зар можам да вратам она што не сум ограбил?
{69:5} Боже, Ти ја знаеш мојата безумност, не Ти се скриени моите гревови.
{69:6} Нека не се засрамат заради мене, оние што се надеваат на Тебе, Господи, Господи, над Воинствата! Нека не се засрамат заради мене, кои Те бараат Тебе, Боже Израелев!
{69:7} Зашто заради Тебе, претрпев навреда и срам ми го покри лицето.
{69:8} Туѓинец им станав на браќата и странец на децата на својата мајка.
{69:9} Зашто ме изеде ревноста за Твојот Дом и навредите на оние, што Те навредуваат Тебе, паднаа на мене.
{69:10} Душата ја измачував со пост, ми се сврте на срам.
{69:11} Зедов вреќа за облека и им станав приказ.
{69:12} Кои седат пред вратата, зборуваат против мене, пијаниците ми пеат шеговити песни.
{69:13} Но Тебе Ти се молам, Господи, во време на милоста Боже; услиши ме според Твојата голема добрина, според верноста на Твоето спасение!
{69:14} Извлечи ме од калта, за да не потонам, избави ме од оние што ме мразат - од длабоките води.
{69:15} Не оставај да ме покријат брановите, не оставај да ме проголта длабочината, не оставај бездната да ја затвори устата над мене!
{69:16} Услиши ме, Господи, зашто е благо Твоето милосрдие, погледај на мене, според Твојата голема милост!
{69:17} Не го скривај лицето пред Твојот слуга; зашто сум притеснет, услиши ме брзо!
{69:18} Приближи и се на мојата душа и спаси ја; ослободи ме заради моите непријатели!
{69:19} Ти знаеш како ме навредуваат, засрамуваат и срамат, пред Твоите очи се сите што ме измачуваат.
{69:20} Навредувањето ми го скрши срцето и се истоштив, чекав некој да се сожали над мене, ама немаше никој. И некој да ме утеши, ама не го најдов.
{69:21} Во јадењето ми замешаа жолчка, во мојата жед ме напоија со киселина.
{69:22} Трпезата нека им биде примка, а жртвените гозби стапица!
{69:23} Нека им се смрачат очите за да не гледаат, нека им ослабеат боковите засекогаш.
{69:24} Излеј ја Својата лутина врз нив, нека ги зафати жарот на Твојот гнев!
{69:25} Нека им запусти нивното живеалиште, нека не живее никој во нивниот шатор!
{69:26} Зашто го гонеа оној, кого Ти го искара, болката му ја зголемуваат на оној, кого Ти го рани.
{69:27} Врз нивното беззаконие додај уште вина, да не се оправдаат пред Тебе!
{69:28} Нека бидат избришани од книгата на живите, нема да бидат вброени меѓу праведниците.
{69:29} А јас сум беден и болен - нека ме штити Твојата помош, о Боже!
{69:30} Ќе Го фалам Божјото име со песни, ќе Го величам со зафалници.
{69:31} Тоа ќе Му биде помило на Господа отколку жртвен бик, помило од јунец со копита и рогови.
{69:32} Гледајте, бедни, и радувајте се, нека ви оживее срцето на сите, кои Го барате Бога.
{69:33} Зашто Господ ги слуша сиромасите, Тој не ги презира Своите пленици.
{69:34} Нека Го фалат небесата и земјата, морињата и сè што се движи во нив.
{69:35} Зашто Бог ќе го избави Сион - Тој ќе ги изгради Јудините градови - тие ќе живеат таму, ќе имаат наследство.
{69:36} Ќе го наследат и потомците на Неговите слуги, ќе престојуваат во него оние, кои Го љубат Божјото име.
{70:1} О Боже, избави ме, Господи, побрзај ми на помош!
{70:2} Нека се засрамат и збунат, сите кои ја бараат мојата душа! Нека отстапат и нека се засрамат, кои се радуваат на мојата несреќа!
{70:3} Нека се повлечат, заради својот срам, оние, кои ми зборуваат: „Ха ха!”
{70:4} Нека извикуваат радосно и нека се веселат во Тебе, сите кои Те бараат! Нека зборуваат секогаш: „Бог е величествен!” Сите кои го љубат Твоето спасение!
{70:5} А јас сум беден и ништожен, о Боже, побрзај ми на помош! Ти си моја помош и спасител, Господи, не доцни!
{71:1} Господи, на Тебе се надевам, не оставај, никогаш да се засрамам!
{71:2} Избави ме во Својата правда и спаси ме; наведни го увото и спаси ме!
{71:3} Биди ми закрила на засолниште и цврста тврдина на спасението зашто Ти Си моја стена и тврдина.
{71:4} Боже мој, истргај ме од рацете на злотворот, од рацете на силникот и угнетувачот:
{71:5} зашто, Ти Си, Господи, моја надеж, Господи, надеж од мојата младост!
{71:6} На Тебе се потпирам од раѓањето; Ти Си ми заштитник од мајчиното крило: на Тебе пеам секогаш.
{71:7} За мнозина станав чудо, зашто Ти ми беше силна помош.
{71:8} Мојата уста беше полна со Твојата фала, Те славеше секој ден!
{71:9} Не ме отфрлај на старост: не ме оставај, кога ќе ми се намали силата.
{71:10} Зашто моите непријатели зборуваат за мене, и кои ме дебнат, се советуваат сложно:
{71:11} „Бог го напушти; гонете го и фатете го, зашто нема кој да го спаси!”
{71:12} О Боже, не стој далеку од мене, Боже мој, поитај ми на помош!
{71:13} Нека се засрамат и пропаднат кои го бараат мојот живот; нека се покријат со укор и срам оние, што ми сакаат зло!
{71:14} А јас ќе се надевам секогаш, ќе Те фалам сè повеќе, и повеќе.
{71:15} Со устата ќе ја проповедам Твојата правда, постојано Твоето спасение, зашто не им го знам бројот.
{71:16} Ќе раскажувам за Господовата сила, Господи, ќе ја славам само Твојата праведност.
{71:17} Боже, Ти ми беше учител од мојата младост, и сè досега ги разгласувам Твоите чудеса.
{71:18} Ни во староста, кога ќе обелам во косата, Боже, не ме оставај; за да раскажувам за Твојата мишка на идното поколение и на сите идни поколенија, за Твојата сила.
{71:19} И за Твојата праведност, Боже, што стига до небото, со која направи големи дела. Боже, кој е како Тебе!
{71:20} Многу и големи трпенија фрли врз мене: но Ти ќе ме оживиш пак и пак ќе ме кренеш од длабочината на земјата.
{71:21} Зголеми го моето достоинство и утеши ме пак!
{71:22} А јас, со псалтир, ќе ја славам Твојата верност, о Боже, ќе Ти свирам со лира, Израелев Светец!
{71:23} Моите усни ќе воскликнуваат пеејќи Ти, и мојата душа, што ја избави.
{71:24} И мојот јазик секогаш ќе ја слави Твојата правда, зашто се засрамени и понижени оние, што сакаат несреќа за мене.
{72:1} Боже, дај му го Твоето правосудство на царот и Твојата правда на царскиот син.
{72:2} За да му суди праведно на Твојот народ, на бедните според праведноста!
{72:3} Нека планините му донесат мир на народот, а брежињата правда.
{72:4} Ќе им суди право на угнетуваните, ќе им донесе спасение на децата на бедните, а насилниците ќе ги сотре.
{72:5} Нека се бојат од Тебе, додека трае сонцето, и месечината, низ сите поколенија.
{72:6} Ќе слезе како роса врз тревата, како дожд што ја напојува земјата!
{72:7} Во Негово време ќе цветаат правдата и големиот мир - сè додека постои месечината.
{72:8} И Тој ќе владее од море до море, и од Реката (Еуфрат) до границите на светот.
{72:9} Оние што живеат во пустината, ќе клекнат пред него, и противниците ќе го лижат правот.
{72:10} Царевите на Тарсис и на островите ќе Му донесуваат подароци, владетелите на Арабија и на Сева ќе Му донесуваат данок.
{72:11} Сите владетели ќе Му се поклонуваат, сите народи ќе Му служат.
{72:12} Тој ќе го спаси бедниот што воздивнува, угнетуваниот, што нема помошник;
{72:13} ќе им се смилува на немоќниот и бедниот, и ќе му го спаси животот на страдалецот:
{72:14} Ќе ги ослободи од неправдата и насилствата, зашто нивната крв е скапоцена во неговите очи.
{72:15} Затоа нека живее! Нека Го даруваат со злато од Арабија, нека се молат за Него секогаш и нека Го благословуваат преку цел ден!
{72:16} Нека има изобилство на жито во земјата, класјето по врвовите нека шуми како кедровите Либански! И нека цветаат градските жители како трева на ливадата.
{72:17} Неговото име нека е благословено довека! Неговото име се зголемува. Додека сонцето трае, со Него ќе бидат благословувани сите племиња на земјата, сите народи ќе го наречуваат блажен!
{72:18} Благословен да е Господ, Израелевиот Бог, Кој единствен твори чудеса!
{72:19} И благословено да е Неговото славно име довека! Нека се исполни целата земја со Неговата слава! Така нека биде. Амин!
{72:20} Со тоа завршуваат молитвите на Јесеевиот син Давид.
{73:1} Бог е навистина добар кон Израел, кон оние што имаат чисто срце!
{73:2} А мене, за малку, ќе ми се сопнеа нозете, за малку ќе ми се лизнеа чекорите,
{73:3} Зашто им завидев на злочинците, набљудувајќи го напредокот на грешниците.
{73:4} Никакво страдање не носат, нивното тело е дебело.
{73:5} Не живеат во маките на смртниците, не ги удираат човечките неволји.
{73:6} Затоа гордоста е ѓердан на нивниот врат, а насилството облека што ги покрива.
{73:7} Од здебеленоста им испакнуваат очите, таа се прелева во срцето.
{73:8} Тие се потсмевнуваат и зборуваат злобно, со насилства се закануваат одозгора.
{73:9} Со устата се нафрлаат врз небото, а нивниот јазик ја обиколува земјата.
{73:10} Затоа мојот народ се враќа и пие изобилно вода,
{73:11} Па велат: „Од каде знае Бог? Сознава ли Сèвишниот?”
{73:12} Ете, такви се грешниците: секогаш спокојни, збираат богатство.
{73:13} И така, дали само јас го чував напразно моето срце чисто и ги миев рацете во невиност.
{73:14} Кога примав удари секој ден, и казна утро по утро?
{73:15} Да речев: „Ќе зборувам како нив,” ете, би бил предавник на родот на твоите синови.
{73:16} И размислував како да го сознаам тоа: но ми се гледаше мачно во моите очи,
{73:17} сè додека не најдов влез во Божјото Светилиште, и го согледав каков им е свршетокот.
{73:18} Навистина, Ти ги поставуваш на лизгава патека, ги обрнуваш во пропаст!
{73:19} Како одеднаш, тие стигнаа во запустување, погинаа, исчезнаа од ужаси!
{73:20} Како што човекот го презира сонот, кога ќе се разбуди, така Господи, ќе го презреш нивниот лик, штом станеш.
{73:21} Кога мојата душа беше јадосана, а бубрезите прободени,
{73:22} Бев безумник без разбирање, како животинче пред Тебе.
{73:23} Но отсега секогаш ќе бидам со Тебе, зашто Ти ја прифати мојата десница:
{73:24} ќе ме водиш според Твојот совет, за да ме земеш потоа во Својата слава.
{73:25} Кого имам јас на небо, освен Тебе? Кога сум со Тебе, ништо не сакам на земјата.
{73:26} Премалени ми се телото и срцето: Стено на моето срце, и мое наследство, о Боже, довека!
{73:27} Вистина, ќе пропаднат оние, што се оддалечуваат од Тебе, го истребуваш секој, што ќе Те изневери.
{73:28} А за мене милина е да бидам во Божја близина, да имам свое засолниште во Тебе, Господи Боже. Ќе ги проповедам сите Твои дела.
{74:1} Боже зошто нè отфрли засекогаш, зошто врие Твојот гнев против овците на Твоето пасиште?
{74:2} Спомни си за собранието што го придоби одамна, племињата што ги искупи како Свое наследство, и Сионските Планини, каде што си Се населил.
{74:3} Зачекори кон вечните урнатини; непријателот разори сè во Светилиштето.
{74:4} Твоите противници викаа на средина на Твоето собрание, своите знаци ги поставија како знаци на победата.
{74:5} Беа како оние што мавтаат со секира по густи шуми.
{74:6} И сега со секира и чекан ги кршеа резбите.
{74:7} Го предадоа на оган Твоето Светилиште, го онечистија до земја Живеалиштето на Твоето име.
{74:8} Рекоа во своето срце: „Ги истребивме заедно; изгорете ги сите Божји светилишта на земјата!”
{74:9} Не ги гледавме своите знаци, нема веќе пророци, и никој меѓу нас не знае до кога...
{74:10} О Боже, уште до кога непријателот ќе се потсмева? Дали непријателот ќе го презира Твоето име довека?
{74:11} Зошто ја повлекуваш раката и зошто ја криеш во крило Својата десница? Оттргни ја од своето крило, погуби ги!
{74:12} Но, Бог е мој Цар од древноста, Тој, Кој спасува среде земјата!
{74:13} Ти, со Својата сила, го расече морето, ги смачка главите на морските чудовишта, во водите.
{74:14} Ти му ги скрши главите на Левијатана! Го даде за храна на народите пустински.
{74:15} Ти овозможи да потечат извор и буица, Ти ги пресуши непресушливите реки.
{74:16} Денот е Твој и ноќта е Твоја, Ти ги зацврсти месечината и сонцето;
{74:17} Ти ги создаде сите граници на земјата, Ти ги создаде летото и зимата.
{74:18} Спомни си за ова: Господи, непријателите Ти се потсмеваа, и безумен народ го похули Твоето име.
{74:19} Не предавај му го на јастребот животот на грлицата Твоја, и не заборавај го никогаш животот на Твоите сиромаси!
{74:20} Погледај на Својот Завет, зашто темните катчиња на земјата се полни со живеалишта на насилства.
{74:21} Не оставај угнетуваниот да замине засрамен: нека бедниот и немоќниот Го фалат Твоето име!
{74:22} Стани, Боже, заземи се за Своето дело, спомни си за навредата што безумникот Ти ја нанесува секој ден.
{74:23} Не заборавај го гласот на Своите непријатели: вревата на бунтовниците уште се крева кон Тебе!
{75:1} Те славиме Боже, Те славиме, и го повикуваме Твоето име, ги проповедаме Твоите чудеса.
{75:2} „Кога ќе го одредам времето, ќе судам право.
{75:3} Па нека се стресе земјата со сите свои жители, Јас ги зацврстив нејзините столбови.
{75:4} Ги опоменувам дрските: *Не бидете дрски!* Безбожниците: *Не бидете толку рогливи!
{75:5} Не кревајте го својот рог против небото, не зборувајте дрско и тврдоврато!*”
{75:6} Зашто издигањето не доаѓа ниту од исток ниту од запад, ниту пак од пустината.
{75:7} Бог е Кој суди: овој го понижува, оној го возвишува!
{75:8} Зашто во Господовата рака е чашата полна со пенушливо вино, добро измешано; Тој напојува од неа, до капка ќе ја испијат и ќе ја исцедат сите злосторници на земјата.
{75:9} А јас ќе извикнувам радосно довека, ќе Му пеам на Јакововиот Бог.
{75:10} Ќе им ги скршам роговите на безбожниците, а роговите праведнички ќе бидат возвишени.
{76:1} Бог е познат во Јудеја, Неговото име е величествено во Израел!
{76:2} Неговото живеалиште е во Салим, а престојувалиштето на Сион.
{76:3} Тој ги искрши таму: огнените стрели на лаковите, штитовите, мечевите, и оружјето бојно.
{76:4} Блескав си од светлина, повеличествен од древните планини.
{76:5} Ограбени се оние што имаа тврдо срце, и го сонуваат својот сон - им онемоштија рацете на сите храбри.
{76:6} Од Твојата закана, Боже Јаковов, се скаменија колите и коњите.
{76:7} Ти си страшен, и кој може да опстане пред жестокоста на Твојот гнев?
{76:8} Ја изрече пресудата од небото, земјата се стресе и занеме од страв;
{76:9} кога Бог стана да суди, да ги спаси кротките на земјата.
{76:10} Зашто ќе Те прославува и бесот на човекот и со остатокот на бесот Ти се завиткуваш.
{76:11} Заветувајте се и исполнувајте ги заветите на Господа, вашиот Бог; сите, околу Него, нека му донесуваат дарови на Достојнопочитуваниот.
{76:12} Кој ја зауздува гордоста на кнезовите, Кој е страшен за царевите на земјата.
{77:1} Викам кон Бога, со мојот глас, мојот глас се издига кон Бога, и Тој ме слуша.
{77:2} Во ден на неволја Го барам Господа, ноќе, мојата рака се испружува неуморно, мојата душа не сака да се утеши.
{77:3} Си спомнувам за Бога и воздивнувам; кога размислувам ми го снемува здивот.
{77:4} Ги држиш моите клепки, потресен сум, не можам да зборувам.
{77:5} Размислувам за древните дни и се сеќавам за минатите години;
{77:6} се сеќавам, ноќе, на мојата песна, размислувам во срцето, и мојот дух испитува:
{77:7} „Дали Господ ќе отфрли засекогаш и дали ќе биде, кога и да е, уште милостив?
{77:8} Дали прекрати Неговата милост засекогаш, пропадна ли Неговото ветување за сите поколенија?
{77:9} Заборави ли Бог да биде благодатен, или гневен ја затвори Својата милост?”
{77:10} И говорам: „Ова е мојата болка: се измени десницата на Сèвишниот.”
{77:11} Си спомнувам за Господовите дела, се сеќавам за Твоите древни чудеса.
{77:12} Ги набљудувам сите Твои дела, го разгледувам она што го направи.
{77:13} О Боже, свет е Твојот пат; кој бог е толку голем како нашиот Бог?
{77:14} Ти си Бог, Кој твориш чудеса, врз народите ја покажа Својата сила.
{77:15} Со мишката го избави Својот народ, Јакововите и Јосифовите синови.
{77:16} Водите Те видоа, Боже, водите Те видоа и се повлекоа, бездните се разбрануваа.
{77:17} Облаците истурија поројни води, облаците зататнија со гром, и Твоите стрели полетаа.
{77:18} Твојот грмеж се заори во виорот, секавиците ја осветлија вселената, земјата се стресе и се разниша.
{77:19} Низ морето Тебе Ти се отвори пат и Твојата патека низ големи води, а Твоите траги никој не ги виде.
{77:20} Ти го водеше Твојот народ, како стадо, со рацете на Мојсеја и на Арона.
{78:1} Послушај го, народе Мој, Мојот закон, приклони ги своите уши кон зборовите на Мојата уста!
{78:2} Ќе ја отворам својата уста за поука, ќе ги изнесам тајните од древните времиња.
{78:3} Она што чувме и научивме, што ни раскажуваа татковците,
{78:4} не ќе го криеме од нивните деца, ќе го предадеме на идното поколение: Господовата слава и Неговата сила, и чудесните дела што ги направи.
{78:5} Тој постави сведоштво за Јакова, положи Закон во Израел: Тоа што им го заповеда на нашите татковци, тие да му го соопштат на своите деца,
{78:6} за да знае идното поколение, и синовите што ќе се родат, да им раскажуваат на своите деца,
{78:7} својата надеж да ја положат на Бога и да не ги забораваат Божјите дела, туку да ги исполнуваат Неговите заповеди,
{78:8} и да не бидат - како нивните татковци - упорно и непокорно поколение. Поколение непостојано со срцето и со духот неверно на Бога.
{78:9} Ефремовите синови, воини со лакови, ги свртија плеќите во денот на битката.
{78:10} Не го додржаа Заветот со Бога и не сакаа да одат според Неговиот Закон.
{78:11} Ги заборавија Неговите дела, чудата што им ги покажа.
{78:12} Пред нивните очи правеше знаци во Египет, во Полето Зоан.
{78:13} Тој го раздвои морето и ги преведе, ги издигна водите како насип.
{78:14} Дење ги водеше со облакот, а цела ноќ со блескав оган.
{78:15} Расцепи карпа во пустината и ги напои изобилно како од бездните.
{78:16} Извади потоци од стената, и направи да протечат води како големи реки.
{78:17} А тие продолжуваа да грешат, го огорчуваа Сèвишниот во пустината.
{78:18} Го искушуваа Бога во своите срца, барајќи јадења за својата лакомост.
{78:19} Зборуваа против Бога и прашаа: „Може ли Бог да стави трпеза во пустината?
{78:20} Ете, Тој ја удри карпата, и водата потече и потоците се прелеваа: а може ли да даде леб и да му достави месо на Својот народ?”
{78:21} Кога Господ го чу тоа, пламна со гнев: оган се распали против Јакова, гневот се разјари против Израела,
{78:22} Зашто не Му веруваше на Бога, ниту се надеваа на Неговата помош.
{78:23} Па му нареди, одозгора, на облакот, и ги отвори небесните брани,
{78:24} како дожд излеа врз нив да јадат мана, и ги нахрани со небесниот леб.
{78:25} Човекот јадеше ангелски леб; Тој им даде храна до ситка.
{78:26} Го разбуди на небото источниот ветер, и со сета сила го доведе југот.
{78:27} Истури врз нив месо како прав, и крилести птици како морски песок.
{78:28} Паднаа среде нивниот логор и околу нивните живеалишта.
{78:29} Јадеа и се наситија, тој ја исполни нивната желба.
{78:30} Уште не се беа откажале од својата лакомост и јадењето уште им беше во устите,
{78:31} кога Божјиот гнев се распали на нив: ги покоси со смрт нивните прваци, и ги погуби Израелевите момчиња.
{78:32} Покрај сè тоа, грешеа натаму и не веруваа во Неговите чудесни дела.
{78:33} И им ги приврши дните со еден здив, и нивните години со ненадежен свршеток.
{78:34} Кога ги убиваше, Го бараа, и пак прашуваа за Бога;
{78:35} си спомнуваа дека Бог е нивна карпа и Сèвишниот нивен Откупител.
{78:36} Но пак Го измамуваа со својата уста и Го лажеа со својот јазик.
{78:37} Нивното срце не беше наполно со Него, ниту беа верни на Неговиот Завет.
{78:38} А Тој милостиво им го проштаваше гревот и не ги погубуваше; често го воздржуваше Својот гнев, за да не пламне со сета жестина.
{78:39} Си спомнуваше дека се тело, и здив што заминува и не се враќа веќе.
{78:40} Колку Го огорчуваа во пустината, и Го жалостеа во безводен крај!
{78:41} Сè наново Го искушуваа Бога и Го ограничија Израелевиот Светец,
{78:42} не спомнувајќи си за Неговата рака, ни за денот кога ги избави од непријателите,
{78:43} ни за Неговите знаци во Египет, ни за чудесните дела во Зоанското Поле.
{78:44} Им ги претвори реките во крв, и нивните потоци, за да не пијат.
{78:45} Испрати стршели на нив, за да ги погубуваат.
{78:46} И ја предаде нивната жетва на скакулците и плодот на нивната мака на гасениците.
{78:47} Ги удри со град нивните лозја, а со мраз нивните смокварници.
{78:48} И го предаде на град нивниот добиток, и на секавиците нивните стада.
{78:49} Ја излеа врз нив сета жестокост на Својот гнев, на јароста, бесот и неволјата: ги испрати на нив ангелите на несреќата.
{78:50} И отвори пат за Својот гнев: не им го поштеди животот од смртта, го предаде на помор нивниот живот.
{78:51} Порази во Египет сè првородено, првенците во Хамовите шатори.
{78:52} И го поведе Својот народ како овци, и ги водеше како стадо низ пустината.
{78:53} Ги водеше безопасно и не се плашеа, а морето ги покри нивните непријатели.
{78:54} Тој ги одведе во Својата Света Земја, на бреговите што ги освои Неговата десница.
{78:55} Пред нив ги истера многубошците, со јаже им го подели наследството, ги насели израелските племиња под нивните шатори.
{78:56} А тие го искушуваа и Го гневеа Сèвишниот Бог и не ги исполнуваа Неговите заповеди.
{78:57} Отпаднаа, изневерија, како нивните татковци, затаија како неверен лак.
{78:58} Го принудија со своите високи места, Го поттикнуваа на завист со своите идоли.
{78:59} Бог виде и пламна со гнев, го отфрли целосно Израел.
{78:60} И го напушти Своето престојувалиште во Силом, шаторот во кој живееше меѓу луѓето.
{78:61} И ја предаде во ропство Својата Сила, и Својата Слава во непријателски раце.
{78:62} Го предаде на меч Својот народ, се разгневи на Своето наследство.
{78:63} Огнот ги проголта нивните момчиња, нивните девици не се омажија.
{78:64} Нивните свештеници паднаа од меч, не заплакаа нивните вдовици.
{78:65} Тогаш, Господ се тргна како од сон, како Воин совладан од вино.
{78:66} Ги удри Своите непријатели, ги одби назад, им зададе вечен срам.
{78:67} Тој го отфрли Јосифовиот шатор и не го избра Ефремовото племе,
{78:68} туку го избра Јудиното племе и гората Сион, што му замиле.
{78:69} Изгради Светилиште високо како небото, го утврди довека како земјата.
{78:70} Го избра Својот слуга Давид, го зеде од кошарите на овците;
{78:71} го одведе од овците доилки, за да го пасе Јакова, Неговиот народ, и Израел, Неговото наследство.
{78:72} И ги пасеше со честито срце и ги водеше со грижливи раце.
{79:1} Боже, незнабожците, ете, навлегоа во Твоето наследство, го запустија Твојот Свет Храм, го претворија Ерусалим во урнатини.
{79:2} Мртвите тела на Твоите слуги им ги дадоа за храна на небесните птици, месото на Твоите свети на земските ѕверови.
{79:3} Им ја пролеваа крвта како вода околу Ерусалим, и немаше никој, за да ги погребе.
{79:4} Станавме за срам пред своите соседи, присмев и ругање за сите околу нас.
{79:5} До кога уште, Господи? Зар ќе се гневиш секогаш? Зар Твојата ревност ќе гори како оган?
{79:6} Излеј го гневот врз незнабожците, што не Те признаваат, и врз царствата што не го повикуваат Твоето име!
{79:7} Зошто го изедоа Јакова и го опустија неговото престојувалиште.
{79:8} Не спомнувај си, против нас, за беззаконијата на татковците, нека нè испревари Твојата милост, зашто сме јадни и неволни.
{79:9} Помогни ни, Боже, наше спасение, заради славата на Своето име, ослободи нè и прости ни ги гревовите заради Своето име!
{79:10} Зошто незнабожците да зборуваат: „Па каде е нивниот Бог?” Нека се покаже врз многубожците, пред нашите очи, како ја одмаздуваш пролеаната крв на Своите слуги!
{79:11} Нека стигнат до Тебе воздишките на затворениците, со силата на Своите мишки запази ги осудените на смрт!
{79:12} А на нашите соседи врати им ја седмократно, во пазувите, хулата што Ти ја нанесоа Тебе, о Господи!
{79:13} А ние, Твојот народ и овци на Твоето пасиште, ќе Те славиме довека, ќе ја разгласуваме Твојата фала, од род на род!
{80:1} Израелев Пастиру, послушај, Ти што го водиш Јосифа, како стадо овци! Ти што седиш над херувите, заблескај.
{80:2} Пред Ефрема, Венијамина и Манасија: разбуди ја Својата сила, дојди ни напомош!
{80:3} Боже, обнови нè, разведри го Своето лице и спаси нè!
{80:4} Господи, Боже над Воинствата, до кога ќе пламнуваш, иако Твојот народ се моли?
{80:5} До кога ќе нè храниш со лебот на солзите, и ќе нè напојуваш изобилно со солзи?
{80:6} До кога нашите соседи ќе се препираат за нас, и ќе ни се ругаат нашите непријатели?
{80:7} Боже над Воинствата, обнови нè, разведри го Своето лице и спаси нè!
{80:8} Ти ја пренесе лозата од Египет, ги истера нечистите, а неа ја засади.
{80:9} Ти и подготви почва, и таа пушти корења и ја наполни земјата.
{80:10} Сенката и ги покри бреговите, гранките и станаа како Божји кедрови.
{80:11} Своите млади прачки ги испружи до морето и своите ластари до Реката.
{80:12} Зошто и ја сруши оградата, за да ја берат сите што минуваат патем,
{80:13} да ја запустува дивинита од гората, да ја пасат полските ѕверови?
{80:14} Врати се, Боже над Воинствата, погледај од небото и види, посети го ова лозје:
{80:15} заштити го тоа што го засади Твојата десница, синот кого го воспита за Себеси!
{80:16} Тие што ја изгореа и исекоа, нека загинат од заканувањето на Твоето лице!
{80:17} Твојата рака нека биде над човекот на Твојата десница, над човечкиот син, кого го воспита за Себеси!
{80:18} Не ќе се одметнуваме повеќе од Тебе; поживи нè, а ние ќе го повикуваме Твоето име.
{80:19} Господи, Боже над Воинствата, обнови нè! разведри го Своето лице и спаси нè!
{81:1} Пејте Му радосно на Бога, на нашата сила, пејте Му радосно на Јакововиот Бог!
{81:2} Нека зазвучат жиците, нека се чуе тапанчето, свирете со милозвучен псалтир!
{81:3} Затрубете во рог при млада месечина, при нова месечина, на нашиот празник!
{81:4} Зашто тоа е Израелев закон, заповед на Јакововиот Бог.
{81:5} Таков закон му даде на Јосифа, кога излегуваше од Египетската Земја.
{81:6} Чув таинствено шепотење: „Го ослободив од терет неговото рамо, рацете му се слободни од кошницата.
{81:7} При тешкотија Ме повика, и Јас те избавив; Ти одговорив од громовниот облак; те искушав при Меривските Води.
{81:8} Слушај, Мој народе, и Јас ќе те опоменам: о, да Ме послушаш, Израеле!
{81:9} Да нема друг бог меѓу тебе, и не клањај се на друг бог!
{81:10} Јас Сум Господ, твој Бог, Кој те изведе од Египетската Земја: отвори ја твојата уста и ќе ја наполнам!
{81:11} Но Мојот народ не го слушаше Мојот глас, Израел не Ме послуша.
{81:12} Затоа го оставив на неговото окоравено срце: нека оди како што му се сака!
{81:13} О, кога Мојот народ би Ме слушал, кога Израел би чекорел по Моите патишта,
{81:14} брзо би ги покорил неговите непријатели, Својата рака би ја свртел против неговите противници.
{81:15} Тие што го мразат сега, би му се додворувале, и нивната судбина би била запечатена засекогаш.
{81:16} А Својот народ би го хранел со најдобрата пченица, и би го сител со мед од пештерите.”
{82:1} Бог стои во соборот на боговите, одржува суд среде боговите.
{82:2} „До кога ќе судите неправедно, ќе им одите на рака на безбожниците?
{82:3} Заштитувајте ги: бедниот и сирачето, дајте им правда на јадникот и сиромашниот!
{82:4} Избавете го измачуваниот и слабиот, истргајте го од безбожни раце!”
{82:5} Не сфаќаат ниту разбираат, одат во темнина: сите основи на земјата се разлулеани.
{82:6} Навистина реков: „Вие сте богови и сите сте синови на Сèвишниот!”
{82:7} Но ќе умрете како сите луѓе, ќе паднете како секој од големите!”
{82:8} Боже, стани и суди ја земјата, зашто Си, со право, Господар на сите народи.
{83:1} Господи, не молчи! Боже, не премолчувај и не мирувај!
{83:2} Зашто еве: Твоите непријатели зовреа, а Твоите мразители ја креваат главата.
{83:3} Се заверуваат против Твојот народ и се советуваат против Твоите штитеници.
{83:4} Зборуваат: „Дојдете да ги истребиме, за да не бидат народ, нека не се спомнува повеќе името Израел!”
{83:5} Навистина, едногласно се советуваат и склучија сојуз против Тебе:
{83:6} Шаторите на Едом и Исмаилците, Моавците и Агарјанците,
{83:7} Гевал, Амон и Амалик, Филистимците со жителите на Тир.
{83:8} И Асирците се здружија со нив, им подадоа рака на Лотовите потомци.
{83:9} Направи им како на Мадијамците, како на Сисара и на Јавина при потокот Кисон:
{83:10} кои загинаа близу Ен-Дор и станаа гној за нивите.
{83:11} Направи ги нивните кнезови како Орив и Зив, сите нивни водачи нека бидат како Зевеј и Салман,
{83:12} што викаа едногласно: „Да ги освоиме Божјите краишта!”
{83:13} Дај, О Боже, да бидат како завиорен прав, како плева што ветерот ја носи.
{83:14} Како што огнот ја голта гората, како што пламенот ги изгорува шумите,
{83:15} гони ги така со Својата бура, исплаши ги со Својот виор!
{83:16} Покри им го лицето со срам, за да го бараат Твоето име, Господи!
{83:17} Нека се засрамат и плашат засекогаш, нека се срамат и нека изгинат!
{83:18} Нека знаат: Ти си, Чие Име е - Господ! Единствен, Сèвишен на целата земја.
{84:1} Колку се мили Твоите живеалишта, Господи над Воинствата!
{84:2} Мојата душа гине и копнее по Господовите дворови. Моето срце и моето тело извикуваат кон живиот Бог.
{84:3} И врапчето си наоѓа живеалиште и ластовичката гнезденце, каде ќе ги положи своите пилиња: Твоите жртвеници, Господе, над Воинствата, Царе мој, и Боже мој!
{84:4} Блажени се оние што престојуваат во Твојот дом, славејќи Те непрекратно!
{84:5} Блажен е човекот, чија сила е во Тебе, додека се подготвува за свети патишта!
{84:6} Минуваат ли низ сува долина, ја претворуваат во извор на вода, и првиот дожд ја облекува со благослов.
{84:7} Минуваат од сила во сила, се јавуваат пред Бога во Сион.
{84:8} Господи, Боже над Воинствата, чуј ја мојата молитва, послушај, Јаковов Боже!
{84:9} Ете, о Боже, штиту наш, погледај го лицето на Својот помазаник!
{84:10} Вистина, еден ден во Твоите дворови подобар е од илјада други. Повеќе сакам да стојам на прагот на Домот на мојот Бог, отколку да живеам во шаторите на грешниците.
{84:11} Господ, Бог, е сонце и штит: Тој дава благодат и слава. Не им ускратува Господ добра на оние што одат во невиност.
{84:12} Господи над Воинствата, блазе му на оној што се надева на Тебе.
{85:1} Господ ја засака пак Својата земја, кон добро ја заврте Јакововата судбина.
{85:2} Му ги прости беззаконијата на Својот народ, ги покри сите негови гревови.
{85:3} Ја воздржа сета Своја лутина, се откажа од Својот распален гнев.
{85:4} Обнови нè Боже, Спасителе наш, и отфрли ја зловолјата против нас!
{85:5} Зар ќе се гневиш довека на нас! Преносувајќи ја Својата насрденост од род на род?
{85:6} Зар нема да нè оживееш пак, за да се радува Твојот народ во Тебе?
{85:7} Господи, покажи ни ја Својата милост и дај ни го Своето спасение.
{85:8} Да го послушам тоа што ми зборува Господ Бог: зашто Тој ќе им зборува за мир: на својот народ, на Своите избраници, но нека не се свртат пак кон безумие.
{85:9} Навистина, близу е Неговото спасение за оние што се бојат од Него, и Неговата слава ќе живее во нашата земја.
{85:10} Љубовта и вистината ќе се состанат, правдата и мирот ќе се прегрнат.
{85:11} Вистината ќе никнува од земјата, правдата ќе гледа од небесата.
{85:12} Да, Господ ќе даде добро, а нашата земја својот плод.
{85:13} Правдата ќе врви пред Него, и ќе направи пат за Неговите стапки.
{86:1} Господи, приклони го Своето уво и услиши ме, зашто сум беден и немоќен.
{86:2} Чувај ја мојата душа, зашто сум Ти посветен на Тебе; спаси го Твојот слуга, што се надева на Тебе!
{86:3} Ти мој Боже, о Господи, смилувај ми се, зашто постојано викам кон Тебе.
{86:4} Развесели ја душата на Својот слуга, зашто кон Тебе, Господи, ја издигам својата душа.
{86:5} Зашто Ти си, Господи, добар и проштаваш со задоволство, полн си со љубов кон сите, кои Те повикуваат.
{86:6} Чуј ја, Господи, мојата молитва, и внимавај на гласот на мојот повик.
{86:7} Во ден на неволја Те призовувам Тебе, зашто ќе ме послушаш.
{86:8} Ти нема рамен меѓу боговите, Господи, нема дела какви што се Твоите.
{86:9} Сите народи, што ги создаде, ќе дојдат и ќе Ти се поклонуваат о Господи, и ќе го прославуваат Твоето име.
{86:10} Зашто Ти си величествен и правиш чудеса: Ти си Единствен Бог.
{86:11} Научи ме на Својот пат, Господи, за да одам верен кон Тебе, обедини го моето срце, да се бои од Твоето име!
{86:12} Ќе Те фалам Господи, мој Боже, со сето свое срце, ќе го славам Твоето име довека.
{86:13} Зашто е изобилна Твојата љубов кон мене, ја истрга мојата душа од длабочините на Подземјето.
{86:14} О Боже, гордите се кренаа против мене, многу силници го дебнат мојот живот, и Те немаат Тебе пред очите.
{86:15} Но Ти си, Господи Боже, милостив и благ, спор на гнев, обилен во љубов и вистина.
{86:16} Погледај на мене и смилувај ми се; дај му ја Твојата сила на Твојот слуга и спаси го синот на Твојата слугинка!
{86:17} Дај ми милостиво знак на Твојата наклоност, за да видат моите мразители и да се засрамат, зашто Ти ми помогна, Господи, Ти ме утеши.
{87:1} Неговите основи се на светите гори. Господ ги љуби
{87:2} Сионските Врати повеќе отколку сите Јаковови шатори.
{87:3} Убавини се зборуваат за тебе, Божји граде!
{87:4} „Ќе ги вбројам Раав (Египет) и Вавилон, меѓу оние што ме почитуваат; ете, Филистеј и Тир и етиопскиот народ - и тие се родени таму.”
{87:5} За Сион се зборува: „Овој и оној е роден во него; Сèвишниот го утврдува!”
{87:6} Господ ќе запише во книгата на народите: „Овие се родени таму.”
{87:7} И ќе пеат играјќи коло: „Сите мои извори се во Тебе!”
{88:1} Господи, Боже на моето спасение, дење викам, а ноќе тажам пред Тебе.
{88:2} Нека стигне мојата молитва до Тебе, приклони го Своето уво кон мојот повик.
{88:3} Зашто мојата душа е наситена од страдања, мојот живот наближува кон Подземјето.
{88:4} Ме вбројуваат кон оние, што слегуваат во гроб, станав сличен на немоќниот.
{88:5} Моето легло е меѓу мртвите, како убиените што лежат во гробот, за кои веќе не се сеќаваш, од кои ја тргна раката.
{88:6} Ме смести во длабока јама, во темнини, во бездна.
{88:7} Тешко ме притиска Твојот гнев, и со сите Свои бранови ме прекриваш.
{88:8} Ги оддалечи од мене моите познати, направи да им бидам гнасен: затворен сум, не можам да излезам.
{88:9} Очите ми гаснат од тага: викам кон Тебе, Господи, секој ден, кон Тебе ја пружам раката.
{88:10} Зар над мртвите ќе правиш чудеса? Зар сенките ќе станат и ќе Те фалат?
{88:11} Зар во гробот се раскажува за Твојата милост? За Твојата вистина во Гибелта?
{88:12} Зар во темнина се објавуваат Твоите чудеса и Твојата правда во Заборавот?
{88:13} Сепак, јас викам кон Тебе, Господи, пред мугрите, со молитва Те претекнувам.
{88:14} Зошто, Господи, ја отфрлаш мојата душа? Зошто го криеш лицето од мене?
{88:15} Беден сум и умирам веќе од детството, изнемоштев, носејќи ги Твоите морничавости.
{88:16} Преку мене минаа виорите на Твојот гнев, Твоите стравотии ме засекоа,
{88:17} секој ден, ме опкружуваат како вода, сите заедно ме обиколуваат.
{88:18} Ги оддалечи од мене: пријателот и другарот, мракот ми е единствен познаник.
{89:1} За Господовата љубов ќе пеам довека, Твојата вистина ќе ја проповедам низ сите поколенија.
{89:2} Зашто реков: „Мојата љубов е создадена засекогаш!” Својата вистина ја втемели на небото:
{89:3} „Склучив Завет со Својот избраник, Му се заколнав на Својот слуга Давид:
{89:4} ќе го утврдам Твоето потомство довека, ќе го создадам твојот престол за сите родови.”
{89:5} Небесата ги величаат Твоите чудеса, Господи, и Твојата верност во собранието на светите.
{89:6} Зашто кој Му е рамен на Господа во облаците? Кој Му е сличен на Господа меѓу Божјите синови?
{89:7} Бог е стравичен во собранието на светите, велик и страшен за сите околу Себе.
{89:8} Господи, Боже над Воинствата, кој е како Тебе? Силен Си, Господи, и вистината Те опкружува.
{89:9} Ти му заповедаш на бурното море, ја скротуваш силата на неговите бранови;
{89:10} Ти го сосече и го згази Раав, со силна мишка ги распрсна Твоите непријатели.
{89:11} Твои се небесата и Твоја е земјата, Ти го создаде земниот круг и сè што е на него;
{89:12} Ти создаде север и југ, Тавор и Ермон се радуваат на Твоето име.
{89:13} Твојата мишка е силна, раката цврста, десницата крената.
{89:14} Правдата и справедливоста се основа на Твојот престол, љубовта и вистината чекорат пред Тебе.
{89:15} Блазе му на народот свикнат со светите воскликнувања, тој оди во сјајот на Твоето лице, Господи.
{89:16} Секогаш се радува во Твоето име, и со Твојата правда се воздига.
{89:17} Зашто Ти си слава на неговата сила, по Твоја милост расте нашата сила.
{89:18} Зашто Господ е наш штит, Израелевиот Светец е наш Цар.
{89:19} Некогаш во видение им зборуваше на Своите свети: „На јунакот му ставив круна на главата, го издигнав избраникот од народот;
{89:20} го најдов Давида, Својот слуга, го помазав со Своето свето масло,
{89:21} за да остане Мојата рака секогаш со него и Мојата мишка да го крепи.
{89:22} Нема да го надмудри непријател, ниту да го превали синот на беззаконието.
{89:23} Ќе ги разбијам пред него неговите противници, ќе ги погубам неговите мразители.
{89:24} Мојата верност и Мојата добрина ќе бидат со него, и во Мое име ќе му расте силата.
{89:25} Ќе ја испружам неговата рака до морето, неговата десница до Реката.
{89:26} Тој ќе Ме вика: *Татко мој! Боже мој и карпа на моето спасение.*
{89:27} А Јас ќе го направам првороденец, најголем меѓу царевите на светот.
{89:28} За него ќе ги запазам довека: Мојата милост и Мојот верен Сојуз.
{89:29} Ќе го направам вечно неговото потомство, и неговиот престол како небесен ден.
{89:30} Ако неговите синови го остават Мојот Закон и не одат според Моите наредби;
{89:31} ако ги престапат Моите одредби и не ги чуваат Моите заповеди;
{89:32} со прачка ќе го казнам нивното недело, со лути ударци нивната вина,
{89:33} но нема да му ја одземам Мојата наклоност, ниту ќе ја прекршам Мојата вистина.
{89:34} Нема да го нарушам Мојот Завет и не ќе го одречам Моето ветување.
{89:35} Еднаш се заколнав во Мојата светост: нема да го измамам Давида.
{89:36} Неговото потомство ќе остане довека, неговиот престол, пред Мене, како сонце.
{89:37} Ќе остане довека како месечина, верен сведок на небото.”
{89:38} А сега Ти го одби и го отфрли, многу се разгневи на својот помазаник.
{89:39} Го презре Сојузот со Твојот слуга, и ја понизи до земја неговата круна.
{89:40} Ги разурна сите негови ѕидови, ги фрли во урнатини неговите тврдини.
{89:41} Го ограбуваат сите што ќе поминат, стана за исмејување на своите соседи.
{89:42} Ја подигна десницата на неговите напријатели, и ги зарадува неговите противници.
{89:43} Ја затапи острицата на неговиот меч, не му помогна во бојот.
{89:44} Му стави крај на неговиот блесок, го обори на земја неговиот престол.
{89:45} Ги скрати дните на неговата младост, го покри со срам.
{89:46} До кога, Господи? Зар ќе се криеш секогаш? Дали Твојот гнев ќе гори како оган?
{89:47} Спомни си колку е краток мојот живот, во каква суета ги создаде сите човечки синови.
{89:48} Кој жив не ќе ја види смртта? Кој ќе ја запази душата од раката на Подземјето?
{89:49} Каде е, Господи, Твојата исконска добрина, со која му се заколна на Давида, за Својата верност?
{89:50} Сети се, Господи, за срамот на своите слуги: во срцето ја носам сета омраза на многубошците,
{89:51} со која се нафрлаат Твоите непријатели, Господи, со која се нафрлаат на чекорите на Твојот помазаник.
{89:52} Благословен да е Господ довека! Нека биде така. Амин.
{90:1} Господи, Ти ни беше засолниште од род до род.
{90:2} Пред да се родат планините, пред да суштествуваат копното и земскиот круг, од век до век, Боже, Ти си!
{90:3} Смртниците ги враќаш во прав и велиш: „Вратете се, човечки чеда!”
{90:4} Зашто илјада години во Твоите очи се: како вчерашниот ден што помина и како ноќната стража.
{90:5} Ги растеруваш како утрински сон, тие се како трева, што се зеленее:
{90:6} наутро цвета и сета се зеленее, а навечер се суши и вене.
{90:7} Навистина, Твојот гнев нè подјадува и нè збунува Твојата лутина.
{90:8} Нашите гревови ги стави пред Твоите очи, нашите потајни беззаконија во светлината на Твоето лице.
{90:9} Зашто сите наши денови минаа со Твој гнев, како воздишка ги завршивме своите години.
{90:10} Збирот на нашиот живот е седумдесет години, ако сме силни, и осумдесет; а повеќето од нив се мака и ништожност: зашто минуваат брзо, и ние летаме оттука.
{90:11} Кој ќе ја мери жестокоста на Твојот гнев? Кој ќе проникне во Твојата лутина?
{90:12} Научи нè да ги броиме нашите дни, да придобиеме мудро срце.
{90:13} Врати се при нас, Господи! Па до кога? Биди им милостив на Своите слуги!
{90:14} Насити нè наутро, со Својата милост, за да се радуваме и да се веселиме во сите наши дни!
{90:15} Зарадувај нè за дните кога нè бичуваше, за годините кога страдавме многу!
{90:16} Нека се покаже Твоето дело врз Твоите слуги и Твојата слава врз нивните деца.
{90:17} Нека биде над нас добрината на Господа, нашиот Бог; дај ни да успее делото на нашите раце; нека успее делото на нашите раце.
{91:1} Ти, Кој живееш под покрив на Сèвишниот, што се одморуваш во сенката на Сèдржителот,
{91:2} речи му на Господа: „Прибежиште мое! Тврдино моја! Боже мој, на Кого се надевам!”
{91:3} Зашто Тој ќе те ослободи од примката на ловецот, од гибелниот помор.
{91:4} Ќе те заштити со Своите крила, и ќе се засолниш под Неговите крила. Неговата вистина е штит и закрила!
{91:5} Не ќе се боиш од ноќен страв, ниту од стрелата што лета дење,
{91:6} ни од поморот, што се поткрадува во темнина, ни од гибелта што опустува напладне.
{91:7} И нека паѓаат илјади покрај тебе, десетици илјади до Твојата десница, но до тебе нема да се приближи!
{91:8} Само штом погледнеш со окото, веќе ќе ја видиш платата на грешниците.
{91:9} Зашто Господ е твое засолниште, го избра Сèвишниот за своја закрила.
{91:10} Нема да те најде несреќата, неволјата нема да се приближи до твојот шатор.
{91:11} Зашто им заповеда на Своите ангели, да те чуваат на сите твои патишта.
{91:12} Ќе те носат на раце, за да не се сопнеш на камен.
{91:13} Со ногата ќе газиш лав и лутица, ќе ги згазиш лавчето и змијата.
{91:14} Ќе го избавам зашто ме љуби, ќе го закрилам зашто Го познава Моето име.
{91:15} Ќе Ме повика, а Јас ќе го услишам, со него ќе бидам во неволја, ќе го спасам и ќе го прославам.
{91:16} Ќе го наситам со многу денови, ќе му го покажам Моето спасение.
{92:1} Добро е да се слави Господ и да се пее на Твоето Име, Сèвишен;
{92:2} да се навестува Твојата љубов наутро и Твојата верност ноќе;
{92:3} на харфа со десет жици и на псалтир, со песна на лира.
{92:4} Зашто Ти ме развесели со Твоите дела, о Господи. Ќе се радувам на делата од Твоите раце.
{92:5} Колку се големи Твоите дела, Господи, и длабоки се Твоите замисли!
{92:6} Безумниот човек не сознава, и неукиот не сфаќа.
{92:7} И ако безбожниците никнуваат како трева, и ако цветаат сите, кои прават зло, одредени се за вечна пропаст;
{92:8} а Ти, Господи, остануваш возвишен довека.
{92:9} Навистина, Твоите непријатели, о Господи, Твоите врагови ќе пропаднат: ќе се распрснат сите, кои прават беззаконие.
{92:10} Ми го воздигна рогот како во бивол, ме помаза со пречисто масло;
{92:11} и моето око гледа од високо на непријателите, и моите уши слушаат за оние, кои стануваат против мене.
{92:12} Праведникот цвета како палма, и расте како ливански кедар.
{92:13} Засадените во Господовиот Дом цветаат во дворовите на нашиот Бог.
{92:14} Тие и во старост донесуваат плодови: сочни и свежи:
{92:15} за да навестат дека Господ е праведен; моја Тврдина - и нема неправда во Него.
{93:1} Господ царува, облечен во величество, Господ облечен во сила и опашан: Вселената стои цврсто, нема да се разниша:
{93:2} Твојот престол е утврден одамна, Ти си од вечноста!
{93:3} Господи, реките ги издигнаа, реките ги издигнаа своите гласови; реките ги издигнаа своите бранови.
{93:4} Појак од шумот на многуте води, посилен од морските бранови: силен е Господ во висините.
{93:5} Твоите сведоштва се предостојни за вера, светоста е украс на Твојот Дом, Господи за секогаш!
{94:1} Боже, одмазднику, Господи, Боже одмазднику, покажи се:
{94:2} стани Ти, Судија на земјата, плати им на гордите, според заслугата!
{94:3} До кога грешниците, о Господи, до кога грешниците ќе ликуваат?
{94:4} Тие зборуваат дрски зборови, беззакониците се фалат.
{94:5} Го угнетуваат Твојот народ, Господи, и го притискаат Твоето наследство;
{94:6} убиваат вдовица и туѓинец, им го одземаат животот на сирачињата.
{94:7} И зборуваат: „Господ не гледа! Не забележува Јакововиот Бог!”
{94:8} Разберете, безумници во народот: глупци, кога ќе се вразумите?
{94:9} Не слуша ли Оној, што го засадил увото? Не гледа ли Оној, Кој го создаде окото?
{94:10} Не казнува ли Оној, Кој ги воспитува народите? Оној, Кој ги учи луѓето на мудрост?
{94:11} Господ ги знае човечките мисли, тие се празни.
{94:12} Блажен е човекот, кого Ти го поучуваш, Господи, и го учиш на Својот Закон:
{94:13} да му дадеш мир во несреќни денови, додека се копа гроб за злочинецот.
{94:14} Зашто Господ нема да го отфрли Својот народ и не ќе го напушти Своето наследство;
{94:15} зашто правдата ќе и биде досудена на справедливоста, и по неа ќе одат сите со чисти срца.
{94:16} Кој ќе стане, за мене, против злосторникот? Кој ќе се заземе за мене, против злочинците?
{94:17} Ако Господ не ми помагаше, брзо ќе слезев во место на тишина.
{94:18} Штом помислам: „Ногата ми се подлизнува,” о Господи, Твојата добрина ме потпира.
{94:19} Кога ќе се соберат грижи во моето срце, Твоите утехи ми ја веселат душата.
{94:20} Зар е безбожното судилиште во Сојуз со Тебе, кога создава неправда со помош на законот?
{94:21} Само нека ја притискаат душата на праведниот, нека осудуваат невина крв.
{94:22} Господ ми е тврдина, Бог - засолниште на моето прибежиште.
{94:23} Ќе им плати за нивното беззаконие, ќе ги истреби со нивната злоба, ќе ги истреби Господ, нашиот Бог.
{95:1} Дојдете, да Му запееме на Господа, да Му воскликнуваме на Тврдината, на Својот Спасител!
{95:2} Да застанеме пред Неговото лице со благодарности, да Му воскликнуваме со песни!
{95:3} Зашто величествен е Господ, нашиот Бог, велик Цар над сите богови.
{95:4} Во Неговите раце се земските длабочини, Негови се планинските височини.
{95:5} Негово е морето, Тој го создаде, и копното, што го направија Неговите раце.
{95:6} Дојдете, да се поклониме и да паднеме, да Му се поклониме на Бога, нашиот Создател.
{95:7} Зашто Тој е наш Бог, а ние народ на Неговото пасиште, овци што Тој ги чува. О послушајте Му го гласот денес:
{95:8} „Не бидете со тврди срца како во Мерива, како во денот кога Ме искушувавте во пустината,
{95:9} кога вашите татковци Ме испитуваа, а иако ги видоа Моите дела.
{95:10} Четириесет години ме јадосуваше тоа поколение, па реков: Народ се со непостојано срце, и не врват по Моите патишта.
{95:11} Затоа се заколнав во Мојот гнев: Никогаш нема да влезат во Мојот покој!”
{96:1} Пејте Му на Господа нова песна! Пеј Му на Господа цела земјо!
{96:2} Пејте Му на Господа, благословувајте Го Неговото име! Проповедајте го од ден на ден, Неговото спасение,
{96:3} кажувајте им ја на многубошците Неговата слава, на сите народи Неговите чуда.
{96:4} Зашто Господ е велик, предостоен за фалба, пострашен е од сите богови!
{96:5} Ништожни се сите богови на народите. Господ ги создаде небесата!
{96:6} Пред него се: славата и величието, силата и красотата во Неговото Светилиште.
{96:7} Дајте Му на Господа, племиња на народите, дајте Му на Господа, слава и сила!
{96:8} Дајте Му ја на Господа славата на Неговото име! Принесете жртви и влезете во Неговите дворови,
{96:9} поклонете Му се на Господа во сјајот на Неговата светост. Трепери пред Неговото лице, цела земјо!
{96:10} Нека се зборува меѓу многубошците: „Господ царува!” Затоа вселената е цврста и нема да се измести, праведно управува со народите.
{96:11} Веселете се, небеса, и радувај се земјо! Нека шуми морето и што е во него!
{96:12} Нека се радува полето и што е во него, нека пеат радосно горските дрвја,
{96:13} пред Господа, зашто доаѓа, зашто доаѓа да и суди на земјата. Ќе му суди на светот со правда и на народите според Својата вистина.
{97:1} Господ царува: нека се радува земјата; нека се веселат многубројните острови!
{97:2} Облак и темнина Го обвиваат наоколу; правдата и судот се основа на Неговиот престол.
{97:3} Оган оди пред Него и ги изгорува Неговите непријатели отсекаде.
{97:4} Секавиците Му ја осветлуваат вселената, земјата го гледа тоа и трепери.
{97:5} Планините се топат, пред Господа, како восок, пред Владетелот на целата земја.
{97:6} Небесата ја навестуваат Неговата правда, сите народи ја гледаат Неговата слава.
{97:7} Нека се засрамат сите што се поклонуваат пред слики и кои се фалат со идоли. Поклонете Му се, сите богови!
{97:8} Сион слуша радосно, и Јудините ќерки извикуваат весело, заради Твоите судови, о Господи!
{97:9} Зашто Ти си, о Господи, Сèвишен над целата земја, високо, високо, над сите богови.
{97:10} Господ ги љуби оние, кои го мразат злото, Тој ги чува душите на Своите свети, ги избавува од рацете на нечесните.
{97:11} Светлината се излева врз праведникот и радост за чистите во срцето.
{97:12} Радувајте се, праведници, во Господа, славете Го Неговото свето Име.
{98:1} Воспејте Му на Господа нова песна, зашто направи чудесни дела. Неговата десница и Неговата света мишка Му извојуваа победа.
{98:2} Господ го објави Своето спасение, ја откри Својата правда пред народите.
{98:3} Си спомна за милоста и верноста кон Израелевиот Дом. Сите краишта на земјата го видоа спасението на нашиот Бог.
{98:4} Воскликни Му на Господа, цела земјо; радувај се, викај весело и пеј!
{98:5} Запејте Му на Господа со псалтир, со псалтир и со глас на псалмопеење;
{98:6} со звуците на трубите и роговите: викајте радосно пред Царот - пред Господа!
{98:7} Нека шуми морето и што е во него, земјата и нејзините жители!
{98:8} Нека ракоплескаат реките, нека се радуваат ридовите, заедно со нив!
{98:9} Зашто Господ доаѓа, доаѓа да и суди на земјата. Ќе и суди на вселената по правда и на народите по правина.
{99:1} Господ царува - нека треперат народите; седи над херувите, нека се потресе земјата!
{99:2} Господ е велик на Сион, возвишен над сите народи.
{99:3} Нека го слават Твоето велико и страшно име: тоа е свето!
{99:4} Ти си моќен Цар, Кој љубиш што е право, Ти ја утврди праведноста; Ти извршуваш правда и справедливост во Јакова.
{99:5} Возвишувајте Го Господа, нашиот Бог, поклонувајте се пред Неговото подножје. Тоа е свето.
{99:6} Мојсеј и Арон, меѓу Неговите свештеници, и Самоил, меѓу оние кои го повикуваат Неговото име: Го викаа Господа, и Тој ги послуша.
{99:7} Им зборуваше од облачен столб; ги слушаа Неговите заповеди и повелбите што ги даде.
{99:8} Господи, Боже наш, Ти ги послушуваше; Ти беше Бог кој им простува, иако ги казнуваше нивните гревови.
{99:9} Возвишувајте Го Господа, нашиот Бог, почитувајте Го во Неговата Света Гора, зашто Господ нашиот Бог, е свет.
{100:1} Воскликнувај Му на Господа, цела земјо!
{100:2} Служете Му на Господа со веселба! Дојдете пред Неговото лице со радосни извикувања!
{100:3} Знајте дека Господ е Бог: Тој нè создаде, и ние сме Негови, Негов народ сме и овци на Неговото пасиште.
{100:4} Влезете: со благодарници во Неговата врата; со песни во Неговите дворови; фалете Го, славете Му Го името!
{100:5} Зашто Господ е благ, Неговата милост е довека, Неговата вистина од род до род.
{101:1} Да запеам за добрината и правдата, да Ти засвирам, Тебе, Господи!
{101:2} Ќе размислувам за патот на совршенството: кога ќе дојдеш при мене? Ќе одам со невино срце во својот дом.
{101:3} Не ќе оставам, пред моите очи, ништо подмолно. Мразам човек кој прави зло: тој не ќе биде покрај мене.
{101:4} Развратно срце ќе биде далеку од мене; не сакам да знам за ништо нечесно.
{101:5} Кој го клевети скришно својот ближен, него ќе го погубам. Човек со горди очи и со надуено срце јас не трпам.
{101:6} Погледот го свртувам кон верните на земјата, за да живеат со мене. Кој оди по прав пат, тој ќе ми служи.
{101:7} Не ќе живее во мојот дом, кој постапува подмолно. Кој зборува лага, нема да остане пред моите очи.
{101:8} Секој ден ќе ги сотирам сите злосторници во земјата; ќе ги истребам од Господовиот Град, сите што прават беззаконие.
{102:1} Господи, послушај ја мојата молитва, и мојот повик нека стигне до Тебе!
{102:2} Не го криј Твоето лице од мене, во денот на мојата неволја! Наведни го Твоето уво кон мене: во денот кога ќе Те повикам, послушај ме бргу!
{102:3} Зашто моите денови исчезнуваат како дим, а моите коски горат како оган.
{102:4} Моето срце се суши како косена трева и заборавам да го јадам мојот леб.
{102:5} Од моите силни офкања, моите коски се долепија до мојата кожа.
{102:6} Сличен сум на несит во пустина, станав како буф во пуста урнатина.
{102:7} Лишен сум од сон, како осамено врапче на покривот.
{102:8} Секојдневно ме укоруваат моите непријатели, тие што беснеат на мене, проколнуваат со моето име.
{102:9} Јадам пепел како леб, а својот пијалак го мешам со солзи,
{102:10} заради Твојата лутина и гневот, зашто ме воздигна и ме фрли.
{102:11} Моите денови се како издолжена сенка, а јас, ете, се сушам како трева.
{102:12} А Ти, о Господи, остануваш довека, и Твоето име низ сите родови.
{102:13} Стани, смилувај му се на Сион: Време е да му се смилуваш, сега е часот!
{102:14} Зашто мили им се неговите камења на твоите слуги, ги жалат неговите урнатини.
{102:15} Тогаш, Господи, многубошците ќе се бојат од Твоето име, и сите цареви на земјата од Твојата слава.
{102:16} Кога Господ пак ќе го изгради Сион, кога ќе се покаже во Својата слава,
{102:17} кога ќе погледне кон молитвите на лишените, и не ја презре нивната молитва.
{102:18} Нека се запише ова за идното поколение, и луѓето што ќе бидат создадени, ќе Го фалат Господа.
{102:19} Зашто Бог гледа од Своето возвишено светилиште, гледа од небесата кон земјата,
{102:20} за да ги чуе воздишките на затворените, за да ги ослободи осудените на смрт,
{102:21} за да се навести Господовото име на Сион, и Неговата фала во Ерусалим,
{102:22} кога ќе се соберат народите и царствата, за да Му служат на Господа.
{102:23} Патем ги истроши моите сили, ми ги скрати деновите.
{102:24} Реков: „Мој Боже, не ме земај во средина на моите дни! Твоите години остануваат низ сите поколенија.
{102:25} Во почетокот ја основа земјата и небото е дело на Твоите раце.
{102:26} Тие ќе исчезнат, а Ти ќе останеш, сè ќе остарее како облеката. Ги менуваш како облеките, и ги снемува.
{102:27} Ти си секогаш ист - нема крај на Твоите години.
{102:28} Децата на Твоите слуги ќе живеат во мир, и нивното потомство ќе трае пред Тебе.”
{103:1} Благословувај Го Господа, душо моја, и сè што е во Мене: Неговото свето име!
{103:2} Благословувај Го Господа, душо моја, и не заборави ги Неговите добротворства:
{103:3} Тој ги проштава сите твои гревови, Тој ги исцелува сите твои болести;
{103:4} Тој ти го спасува животот од распадливост, те овенчува со добрина и љубов;
{103:5} Ти го исполнува животот со добрини, твојата младост се обновува како на орелот.
{103:6} Господ прави праведни дела, и на угнетуваните им ја враќа правдата,
{103:7} на Мојсеј му ги објави Своите патишта, на Израелевите синови Своите дела.
{103:8} Жалостив и милостив е Господ, долготрпелив и многу милостив.
{103:9} Не е јаросен за вечни времиња, ниту Неговиот гнев пламнува довека.
{103:10} Не постапува со нас според нашите гревови, ниту ни плаќа според нашите беззаконија.
{103:11} Зашто колку е небото високо над земјата, толку е голема Неговата милост кон оние што се бојат од Него.
{103:12} Колку е исток далеку од запад, толку ги оддалечува од нас нашите беззаконија.
{103:13} Како што таткото ги милува синовите, така Господ ги милува оние, кои се бојат од Него.
{103:14} Зашто знае добро како сме создадени, си спомнува дека сме прав.
{103:15} Човековите денови се како трева, цветаат како полски цвет;
{103:16} штом ветерот ќе го допре, и веќе го нема, ни неговото место не го помни.
{103:17} Но Господовата љубов е вечна над оние кои се бојат од Него, и Неговата правда над синовите на синовите,
{103:18} над оние што го чуваат Неговиот завет, и ги помнат Неговите заповеди, за да ги исполнат.
{103:19} Господ го постави Својот престол на небо, и Неговото Царство владее над сè.
{103:20} Благословувајте Го Господа, сите Негови ангели, вие моќни во силата, кои го исполнувате Неговиот збор, послушни на гласот од Неговото слово!
{103:21} Благословувајте Го Господа, сите Негови воинства, Негови слуги, што ја исполнувате Неговата волја!
{103:22} Благословувајте Го Господа, сите Негови дела, во секое место на Неговото владеење! Благословувај Го Господа, душо моја!
{104:1} Благословувај Го Господа, душо моја! Господи, Боже мој, Ти си многу велик! Облечен си со величество и убавина!
{104:2} Наметнат со светлина како со наметка! Небото го оптегна како шатор,
{104:3} ги изгради Твоите дворци над водите. Ја правиш Својата кола од облаци, патуваш врз крилјата на ветровите.
{104:4} Ги правиш ангелите Свои духови, а вжарениот оган за Твои слуги.
{104:5} Земјата ја постави врз нејзините основи, не ќе се разлулее низ вечни времиња.
{104:6} Ја покри со водени бездни како со облека, водите стоеја над планините;
{104:7} се повлекоа од Твоите заканувања, се стресоа од Твоето грмење.
{104:8} Планините се издигнаа, долините се спуштија, на местото што им го одреди.
{104:9} Ја одреди границата, што не смеат да ја преминат, за да не ја покријат пак земјата.
{104:10} Изворите ги навртуваш во потоци, што шумат меѓу планините.
{104:11} Тие ги напојуваат сите полски животни, дивите ослиња ја гаснат жедта во нив.
{104:12} Небесните птици се гнездат покрај нив, и пеат меѓу гранките.
{104:13} Ти ги натопуваш планините од Твоите дворци, земјата се наситува од плодовите на Твоите раце.
{104:14} Ти правиш да никне трева за добитокот, и зеленчук за потребите на човекот, за да вади леб од земјата.
{104:15} И вино, што го развеселува човечкото срце; да го освежи лицето со масло, и лебот да го зајакне човековото срце.
{104:16} Господовите дрва се наситија со храна, ливанските кедри, што Тој ги посади.
{104:17} Таму се гнездат птиците, а елките се живеалиште на штркот.
{104:18} Високите планини им даваат засолниште на дивите кози, а пештерите на јазовците.
{104:19} Ти ја создаде месечината, за да ги означува времињата, и сонцето знае каде треба да зајде.
{104:20} Кога ја распростираш темнината и ноќта се спушта, тогаш низ неа скришно шетаат горските животни.
{104:21} Лавчињата рикаат по плен и бараат храна од Бога.
{104:22} Штом сонцето ќе огрее, ги снемува и легнуваат во своите легла.
{104:23} Тогаш човекот излегува на дневна работа, и на труд до вечерта.
{104:24} Колку се бројни Твоите дела, о Господи! со мудрост направи сè: земјата е полна со Твои созданија.
{104:25} Ене го големото и широко море, низ него се движат безбројни лазачи, мали и големи животни.
{104:26} Оттаму поминуваат кораби, морското чудовиште, што го создаде да се игра во него.
{104:27} И сите овие чекаат на Тебе, за да ги нахраниш на време.
{104:28} Ако им даваш, тогаш собираат. Ако ја отвориш раката, се наситуваат со блага.
{104:29} Скриеш ли го Своето лице, тогаш се растажуваат; ако им го одземеш здивот, умираат и пак се враќаат во прав.
{104:30} Го испраќаш Својот Дух, пак се создаваат, и така го обновуваш лицето на земјата.
{104:31} Нека трае довека Господовата слава: нека се радува Господ во Своите дела!
{104:32} Тој ја погледна земјата, и таа се стресе, кога ги допира планините, тие се задимуваат.
{104:33} Ќе Му пеам на Господа додека сум жив, ќе Му свирам на мојот Бог додека суштествувам.
{104:34} Ќе Му биде мило моето размислување! Јас ќе се радувам во Господа.
{104:35} Нека ги снема грешниците од земјата, и нека ги нема веќе беззакониците! Благословувај Го Господа, душо моја! Алилуја!
{105:1} Славете Го Господа, повикувајте Го Неговото име, навестувајте ги Неговите дела меѓу народите!
{105:2} Пејте Му, свирете Му, раскажувајте ги сите Негови чудеса!
{105:3} Фалете се со Неговото свето име, нека се радува срцето на оние, кои Го бараат Господа!
{105:4} Барајте Го Господа и Неговата сила, барајте Го секогаш Неговото лице!
{105:5} Спомнете си за чудесата што ги направи, за чудата и за судовите на Неговата уста!
{105:6} Авраамовиот род е Негов слуга, Јакововите синови Негови избраници!
{105:7} Тој е Господ, Бог наш; Неговите судови се по целата земја!
{105:8} Тој си спомнува секогаш за Својот Завет, за словото што им го кажа на илјади поколенија:
{105:9} за Заветот што го склучи со Авраам, и за Својата заклетва на Исак.
{105:10} Го воспостави како закон за Јакова, вечен Завет за Израел,
{105:11} зборувајќи: „Тебе ќе ти ја дадам Ханаанската Земја, како дел во вашето наследство.”
{105:12} Кога уште беа малку на број, многу малку, и кога беа придојденици во неа,
{105:13} одеа од народ до народ, од едно царство кон друг народ.
{105:14} Но не остави никого да ги угнетува, ги казнуваше царевите заради нив:
{105:15} „Не гибајте ги Моите помазаници, не нанесувајте им зло на Моите пророци!”
{105:16} И Тој го повика гладот на земјата, ги уништи сите житници за леб.
{105:17} Испрати човек пред нив: Јосиф беше продаден во ропство.
{105:18} Ги врзаа со окови неговите нозе, вратот му го ставија во железо.
{105:19} Додека не се исполни неговото пророштво, за да се потврди Господовото слово.
{105:20} Царот нареди да го одврзат, управителот на народите го ослободи.
{105:21} Го постави за домаќин на својот дом, за управител на сиот свој имот.
{105:22} Да ги врзува кнезовите по своја волја, и да ги учи неговите старци на мудрост.
{105:23} Тогаш Израел влезе во Египет, Јаков се пресели во Хамовата Земја.
{105:24} Го умножи многу Својот народ, го направи посилен од непријателите.
{105:25} Им го сврти срцето за да го замразат Неговиот народ, за да бидат лукави кон Неговите слуги.
{105:26} Го испрати Мојсеја, Својот слуга, Арона, кого го одбра.
{105:27} Ги правеа Неговите знаци меѓу нив и чудеса во Хамовата Земја.
{105:28} Испрати темнина, и се смрачи, но тие не се противеа на Неговите зборови.
{105:29} Им ги претвори водите во крв и ги помори нивните риби.
{105:30} Заврвеа жаби низ нивната земја, проникнаа и во царските соби.
{105:31} Рече: и рој муви долета, и комарци во сите нивни краишта.
{105:32} Место дожд им даде град, огнени секавици во нивната земја.
{105:33} Ги удри нивните лозја и смокви, ги искрши дрвата во нивните предели.
{105:34} Рече: и скакулци дојдоа и безбројни гасеници со нив.
{105:35} Ги изедоа сите растенија во нивната земја, го изедоа плодот на нивните ниви.
{105:36} Ги порази сите првороденци во нивната земја, сите прваци на нивната сила.
{105:37} Ги изведе со сребро и злато; во нивните племиња немаше болни.
{105:38} Египет се зарадува на нивното заминување, зашто го опфати страв од нив.
{105:39} Го распростре облакот како покрив, и оган да свети во ноќта.
{105:40} Замолија, и доведе препелици, со небески леб ги нахрани тогаш.
{105:41} Ја расцепи карпата, и вода извираше, потече како река низ пустината.
{105:42} Тогаш се сети за Своето ветување, што му го даде на Својот слуга Авраам.
{105:43} Го изведе Својот народ со воскликнување и со веселба Своите избрани.
{105:44} И им ја даде многубожечката земја, го наследија трудот на народите,
{105:45} за да ги чуваат Неговите повелби и да ги пазат Неговите закони. Алилуја!
{106:1} Алилуја! Фалете Го Господа, зашто е благ! Зашто е вечна Неговата милост!
{106:2} Кој може да ги искаже Господовите моќни дела? Кој ли ќе Му ги разгласи сите Негови пофалби?
{106:3} Блажени се оние, кои ги држат Неговите наредби и кои прават правда во секое време!
{106:4} Спомни си за мене, Господи, според добрината кон Својот народ, посети ме со Своето спасение,
{106:5} за да ја уживам среќата на Твоите избраници, за да се радувам со радоста на Твојот народ, за да се фалам со Твоето наследство.
{106:6} Згрешивме како нашите татковци, правевме беззаконија, работевме безбожно.
{106:7} Нашите татковци во Египет, незагрижени за Твоите чудеса, не си спомнуваа за Твојата голема милост, туку се побунија крај морето, крај Црвеното Море.
{106:8} Но Тој ги избави заради Своето Име, за да ја покажеш Својата сила.
{106:9} Му заповеда на Црвеното Море и тоа пресуши, ги преведе меѓу брановите како низ пустина.
{106:10} Ги избави од рацете на нивните мразители, ги ослободи од рацете на душманите.
{106:11} И водите ги покрија нивните непријатели, не остана ниеден од нив.
{106:12} Тогаш поверуваа на Неговите зборови и Му пееја пофалби.
{106:13} Но речиси ги заборавија Неговите дела, не се надеваа на Неговата волја.
{106:14} Се полакомија многу во пустината, Го искушуваа Бога во осаменост.
{106:15} И им даде што бараа, но им испрати треска во нивните души.
{106:16} Му завидеа тогаш на Мојсеја, во логорот, на Арона, Господовиот светија.
{106:17} Земјата се отвори и го голтна Датана, и ја покри Авироновата дружина.
{106:18} Оган падна врз сета негова дружба и пламенот ги изгоре злотворите.
{106:19} Направија теле во Хорив, му се поклонуваа на лик излеан од злато.
{106:20} Ја заменија својата Слава со лик на бик, што јаде трева.
{106:21} Го заборавија Бога, Спасителот свој; во Египет, правејќи знаци
{106:22} и чудеса во Хамовата Земја, и стравотии при Црвеното Море.
{106:23} Веќе намисли да ги сотре, но Мојсеј, Неговиот избраник, се зазеде за нив, за да Му го одврати гневот и да не ги уништи.
{106:24} Ја презреа тие пожелуваната земја, не верувајќи Му на Неговото слово.
{106:25} Роптаа под своите шатори, не го послушаа Господовиот глас.
{106:26} Се заколна тогаш со крената рака: ќе ги покоси сите во пустината,
{106:27} ќе го распрсне нивното поколение меѓу народите, ќе ги растури нив по земјата.
{106:28} Му се посветија на Валфегора и јадоа жртви за мртвите.
{106:29} Го предизвикаа со своите зли дела, и Тој фрли на нив помор.
{106:30} Но стана Финес, и Го умилостиви, и поморот го снема тогаш.
{106:31} Тоа му се засмета за заслуга, во сите поколенија довека.
{106:32} Го разгневија пак кај Меривските Води, и зло го погоди Мојсеја заради нив,
{106:33} зашто му го огорчија духот, изусти невнимателен збор.
{106:34} И не ги истребија народите, за кои Господ им беше наредил.
{106:35} Се измешаа со многубошците, ги научија нивните дела;
{106:36} ги почитуваа нивните ликови, што им станаа стапица.
{106:37} Им ги жртвуваа своите синови и своите ќерки на демоните.
{106:38} Пролеваа невина крв, крвта на своите синови и ќерки, што ги жртвуваа на ханаанските ликови. Земјата беше онечистена од крв,
{106:39} се извалкаа со своите дела, направија прељуба со своите зли дела.
{106:40} Господ пламна со гнев на Неговиот народ, Му се згнаси Неговото наследство.
{106:41} Ги предаде во рацете на многубошците, и нивните мразители управуваа над нив.
{106:42} Непријателите ги измачуваа и ги угнетуваа со својата рака.
{106:43} Ги избавуваше пречесто, ама Го разјарија со своите совети: беа покосени заради своите беззаконија.
{106:44} Тој погледна пак на нивната неволја, кога ги чу нивните молитви
{106:45} и се сети за Својот Завет со нив, се сожали на нив во Својата голема милост.
{106:46} Направи да најдат милост кај оние, што ги пленија.
{106:47} Спаси нè, Господи, наш Боже, и собери нè од безбожните народи, за да Го славиме Твоето свето Име, за да се фалиме со Твојата Слава.
{106:48} Благословен да е Господ, Израелевиот Бог, одвека довека! И сиот народ нека рече: „Амин! Алилуја!”
{107:1} Славете Го Господа, зашто е благ, зашто Неговата милост е вечна!
{107:2} Така нека речат сите избавеници, кои Господ ги избави од непријателските раце,
{107:3} и кои ги собра од сите земји: од исток и запад, од север и југ.
{107:4} Скитаа низ пустината, во пуста осаменост, не наоѓајќи пат до населен град.
{107:5} Беа гладни, изморени од жед, душата истоштена во нив.
{107:6} Тогаш извикаа на Господа во својата тешкотија, и Тој ги избави од сите неволји.
{107:7} Ги поведе по правиот пат, за да стигнат до населен град.
{107:8} Нека Го слават Господа за Неговата милост, за Неговите чудеса кон човечките синови,
{107:9} зашто Тој ја насити гладната душа, Тој ја наполни со добрина изгладнетата душа.
{107:10} Седеа во мрак и во темнина, оковани со беда и со железо,
{107:11} зашто и се противеа на Божјата беседа и го презреа наумот на Сèвишниот.
{107:12} Заради тоа им го скрши срцето со страдања, се слизнуваа, а немаше никој да им помогне.
{107:13} Тогаш извикаа кон Господа во својата тешкотија, и Тој ги спаси од сите неволји.
{107:14} Ги изведе од мрак и од темнина, ги скина нивните окови.
{107:15} Нека Го фалат Господа за Неговата добрина, за Неговите чудеса кон човечките синови!
{107:16} Зашто ја разби бронзената врата и ги скрши железните лостови.
{107:17} Неразумните се мачеа заради своите бунтовни патишта, поради своите безумности, се мачеа.
{107:18} Секое јадење и се гадеше на нивната душа, дојдоа до вратата на смртта.
{107:19} Тогаш извикаа кон Господа, во својата беда, и Тој ги спаси од сите неволји.
{107:20} Го испрати Своето слово, за да ги оздрави, и за да им го спаси животот од гробната јама.
{107:21} Нека Го фалат Господа за Неговата добрина, за Неговите чудеса кон човечките синови!
{107:22} Нека принесуваат благодарни жртви, и воскликнувајќи нека ги раскажуваат Неговите дела.
{107:23} Тие кои забродија со бродови по морето, да тргуваат по силните води:
{107:24} тие ги видоа Господовите дела, Неговите чудеса во длабочните.
{107:25} Тој рече и буроносниот ветер се завиори, што ги крева морските бранови во височина.
{107:26} Се креваа до небо, се спуштаа во бездна. Душата им гинеше во неволја.
{107:27} Се лулаа и се слизнуваа како пијани, сета мудрост ги изневери.
{107:28} Тогаш извикаа кон Господа во својата тешкотија и Тој ги истрга од сите неволји.
{107:29} Ја смири бурата со тивко ветерче, морските бранови молкнаа.
{107:30} Се израдуваа на тишината, Тој ги поведе во желно пристаниште.
{107:31} Нека Го фалат Господа за Неговата добрина, за Неговите чудеса кон човечките синови!
{107:32} Нека Го возвишуваат во народното собрание, Нека Го фалат во советот на старците!
{107:33} Тој ги претвори: реките во пустина, а водните извори во жедна земја;
{107:34} плодоносната земја во солена пустина, заради лошотијата на нејзините жители.
{107:35} Тој ја претвори пустината во езеро, а сувата земја во водени извори.
{107:36} И ги насели таму изгладнетите, па изградија град каде ќе живеат.
{107:37} Ги засеаја нивите, ги засадија лозјата, што им донесоа изобилни плодови.
{107:38} И Тој ги благослови, па се намножија многу, и стадата не им се намалија.
{107:39} Беа проредени и презрени, под товарот на страдањата и неволјите.
{107:40} Оној Кој излива презрение кон кнезовите, ги пушти да скитаат по пусти патишта.
{107:41} Го издига бедниот од неволја и ги умножи семејствата како стадо.
{107:42} Гледајќи го тоа, нека се радуваат чесните, а беззаконикот нека си ја затвори устата!
{107:43} Кој е мудар, нека размисли за сè тоа и нека ја согледа Господовата милост.
{108:1} Моето срце е непоколебливо, Боже, ќе пеам и ќе свирам со душата моја.
{108:2} Разбуди се, псалтиру и харфо! Ќе ја разбудам утринската зора.
{108:3} Ќе Те славам, Господи, меѓу народите, ќе Ти пеам меѓу племињата,
{108:4} зашто Твојата добрина е повисока од небото, Твојата вистина е до облаците.
{108:5} Возвиши се, Боже, над небесата, Твојата Слава нека е над целата земја!
{108:6} За да се избават Твоите возљубени, спаси со Својата десница, и услиши ме!
{108:7} Бог рече во Своето Светилиште: „Ќе го разделам Сихем, воскликнувајќи, ќе ја измерам долината Сокхот.
{108:8} Мој е Галад, Мој и Манасиј, Ефрем Ми е кацига, Јудеја - Мое жезло!
{108:9} Моав Ми е мијалник, Мојата обувка ќе ја фрлам врз Едом, ќе ја славам победата над Филистејците!”
{108:10} Кој ќе ме доведе до утврдениот град? Кој ќе ме доведе до Едом?
{108:11} Зар не сакаш Ти, о Боже, што нè отфрли? Зар не сакаш повеќе, Боже, со нашите чети?
{108:12} Помогни ни против непријателите, зашто е ништожна човечката помош!
{108:13} Храбро ќе се бориме, со Божја помош, Бог ќе ги згази нашите непријатели.
{109:1} Боже, моја славо, не молчи!
{109:2} Безбожничка и измамлива уста се отвори против мене, зборува со лажлив јазик,
{109:3} ме опкружува со зборови на омраза, ме напаѓа без причини.
{109:4} Тие ме оптужуваат за мојата љубов, а јас само се молам.
{109:5} Ми враќаат зло за добро, омраза за мојата љубов.
{109:6} Крени го безбожникот против него и тужителот нека му застане оддесно!
{109:7} Кога ќе му се суди, нека биде осуден, и молитвата да му се земе за грев!
{109:8} Неговите денови нека бидат малубројни, неговата служба нека ја добие друг!
{109:9} Неговите деца нека останат сираци, а неговата жена вдовица!
{109:10} Неговите деца нека бидат скитници, просјаци, нека бидат исфрлени од опустени домови!
{109:11} Заемодавачот нека му го присвои сиот имот, туѓинците нека го разграбаат плодот на неговата мака!
{109:12} Никој нека нема сомилост кон него, никој да не им се смилува на неговите сираци!
{109:13} Нека му се затре потомството, во второ колено нека згасне неговото име!
{109:14} Да си спомнува Господ за неговите гревови, и гревот на мајка му нека не биде избришан:
{109:15} нека бидат секогаш пред очите на Господа! Нека се избрише нивниот спомен од земјата;
{109:16} зашто не се сети да прави милостина, туку ги гонеше бедните и немоќните и го тераше во смрт човекот со разбиено срце.
{109:17} Го сакаше проклетството, па нека го стигне, не сакаше благослов, нека е далеку од него!
{109:18} Нека се облече со проклетство како со облека, нека влезе во него како вода, и како масло во неговите коски.
{109:19} Да му биде облека со која се покрива, појас со кој се препашува секогаш!
{109:20} Така нека им плати Господ на моите тужители, што зборуваат зло против мојата душа!
{109:21} А Ти, Боже Господи, заземи се за мене, заради Своето Име, спаси ме, зашто е милостива Твојата љубов!
{109:22} Зашто сум беден и сиромашен, и моето срце е рането во мене.
{109:23} Јас исчезнувам како сенката што превалува, ме гонат како скакулец.
{109:24} Колената ми се изнемоштени од пост и моето тело ослабе, без масло.
{109:25} Им станав ним за укор, мрдаат со главата кога ќе ме видат.
{109:26} Помогни ми, Господи, Боже мој, спаси ме според Твојата добрина!
{109:27} Нека знаат дека ова е Твојата рака и дека Ти, Господи, го направи тоа.
{109:28} Тие нека колнат, Ти благословувај; нека се засрамат, кои се креваат против мене, а Твојот слуга нека се радува!
{109:29} Нека се облечат со срам моите тужители, и со засраменост нека се покријат како со покривало!
{109:30} Ќе Го славам Господа со сета уста и ќе Го фалам во големо мноштво,
{109:31} зашто стои оддесно на сиромашниот, за да му ја спаси душата од судиите.
{110:1} Господ Му рече на мојот Господ: „Седи оддесно, до Мене, додека не ги положам Твоите непријатели за подножје на Твоите нозе!”
{110:2} Господ ќе го испружи жезолот на твојата сила од Сион: „Владеј среде Твоите непријатели!”
{110:3} Во денот на Твојата сила, Твојот народ е готов; во убавината на светината од утробата, пред деницата, Твојата младост е слична на росата.
{110:4} Господ се заколна и нема да се покае: „Ти си свештеник, довека, по редот Мелхиседеков!”
{110:5} Господ Ти е оддесно, Тој ќе ги порази царевите во денот на Својот гнев.
{110:6} Тој ќе им суди на народите: ќе ја наполни земјата со трупови, ќе смачка глави во многу земји.
{110:7} Патем ќе пие од потокот, затоа ќе ја крене главата.
{111:1} Алилуја! Ќе Го славам Господа со сето свое срце во советот на праведниците, во нивната заедница.
{111:2} Големи се Господовите дела, нека размислуваат за нив сите, што ги љубат.
{111:3} Сјајно и величествено е Неговото дело, и Неговата правда останува довека.
{111:4} Со Своите чуда, направи спомен, Господ е благ и милостив.
{111:5} Им даде храна на Своите почитувачи, довека Си спомнува за Својот Завет.
{111:6} Своите силни дела ги објави на Својот народ, им ја даде во наследство земјата на многубошците.
{111:7} Делата на Неговите раце се: вистината и судот, сите Негови заповеди се постојани,
{111:8} утврдени се за сите времиња, довека, создадени врз вистината и правдата.
{111:9} Тој му испрати спасение на Својот народ, Го постави Својот Завет засекогаш: Свето е и страшно Неговото Име!
{111:10} Почеток на мудроста е стравот од Господа! Мудро прават кои Го почитуваат. Неговата Слава трае довека!
{112:1} Алилуја! Блажен е оној човек, кој се бои од Господа и кој ужива во Неговите заповеди;
{112:2} неговото потомство ќе биде силно на земјата, благослов ќе почива врз праведното поколение.
{112:3} Благосостојба и богатство ќе биде во неговиот дом, неговата правда ќе трае довека.
{112:4} На чесните им изгрева светлина во темнина: Тој е благ, милостив и праведен.
{112:5} Добро му е на човекот кој е милостив и дава на заем, кој ги свршува чесно своите работи.
{112:6} Никогаш нема да се поколеба, праведникот ќе биде во вечен спомен.
{112:7} Не ќе се плаши од лоши вести, мирно е неговото срце, надевајќи се на Господа.
{112:8} Неговото срце е храбро, од ништо не се бои, тој го гледа паѓањето на своите непријатели.
{112:9} Тој дели, изобилно им дава на бедните: неговата правда ќе трае довека, неговиот рог ќе се воздигне славно.
{112:10} Грешникот ќе го гледа тоа налутено, ќе чкрта со забите и ќе венее, ќе пропадне желбата на нечесните.
{113:1} Алилуја! Господови слуги фалете Го, фалете Го Господовото Име!
{113:2} Благословено да е Господовото Име сега и довека!
{113:3} Од изгрејсонце до зајдисонце фалено да е Господовото Име!
{113:4} Господ е возвишен над сите народи, Неговата Слава ги надвишува небесата.
{113:5} Кој е како Господ, нашиот Бог, Кој седи во висините
{113:6} и ги гледа, одозгора, небото и земјата?
{113:7} Го воздига бедниот од правот, го вади сиромашниот од калта,
{113:8} за да го седне со првенците, со првенците на Својот народ.
{113:9} На неротката и дава да се настани во дом, како радосна мајка на деца.
{114:1} Кога излезе Израел од Египет и Јакововиот дом од народот со туѓ јазик,
{114:2} Јудеја Му стана светилиште, а Израел Негово Царство.
{114:3} Морето виде и побегна, а Јордан се повлече назад.
{114:4} Планините скокаа како овни и ридовите како јагниња.
{114:5} Што ти е, море, што побегна? Јордане, зошто завртуваш назад?
{114:6} Планини, зошто скокате како овни, и вие, ридови, како јагниња?
{114:7} Трепери, земјо, пред Господовото лице, пред лицето на Јакововиот Бог.
{114:8} Тој ја претворува карпата во водно езеро, и каменот во воден извор.
{115:1} Не нам, Господи, не нам, туку на Твоето Име дај му Слава, заради Твојата милост и вистина.
{115:2} Зошто да зборуваат многубошците: „Каде е сега нивниот Бог?”
{115:3} Нашиот Бог е на небесата, прави сè што ќе Му се допадне.
{115:4} Нивните идоли се сребро и злато, дело на човечките раце.
{115:5} Уста имаат, а не говорат; очи имаат, а не гледаат;
{115:6} уши имаат, а не слушаат; ноздри имаат, а не мирисаат;
{115:7} раце имаат, а не фаќаат; нозе имаат, а не одат; глас не излегува од нивното грло.
{115:8} Такви се и оние, што ги направија, и сите кои се надеваат на нив.
{115:9} Израелев доме, надевај се на Господа! - Тој е нивни штит и помошник.
{115:10} Аронов доме, надевај се на Господа! Тој е нивни штит и помошник.
{115:11} Почитувачи Господови, надевајте се на Господа! Тој е нивни штит и помошник.
{115:12} Господ ќе си спомни за нас, и Тој ќе нè благослови: ќе го благослови Израелевиот дом, ќе го благослови Ароновиот дом,
{115:13} ќе ги благослови оние, кои се бојат од Господа, и малите и големите.
{115:14} Да ве намножи Господ, вас и вашите синови!
{115:15} Да ве благослови Господ, Кој ги создаде небото и земјата!
{115:16} Небесата се Господови небеса, а земјата им ја даде на човечките синови.
{115:17} Не, мртвите не Го фалат Господа, никој од оние, што слегоа во тишина.
{115:18} Но ние, ние Го славиме Господа, сега и довека. Алилуја!
{116:1} Го љубам Господа, зашто го слуша гласот на мојата молитва.
{116:2} Го наведна Своето уво кон мене, затоа ќе го повикувам во моите денови.
{116:3} Смртни болки ме опфатија, ме стегнаа примките на Подземјето, ме снајдоа тага и беда.
{116:4} Тогаш го повикав Господовото Име: „О Господи, спаси го мојот живот!”
{116:5} Господ е милостив и праведен, нашиот Бог е полн со милост.
{116:6} Господ ги чува простодушните; бев во неволја, Тој ме избави.
{116:7} Врати се, моја душо, во своето спокојство, зашто Господ е твој добротвор.
{116:8} Тој ми го избави животот од смртта, моите очи од солзи, нозете од паѓање.
{116:9} Ќе одам пред Господовото лице во земјата на живите.
{116:10} Јас верувам и кога велам: „Многу сум несреќен.”
{116:11} Реков, во својата збунетост: „Секој човек е лажец!”
{116:12} Што да Му вратам на Господа, за сè што стори за мене?
{116:13} Ќе ја земам чашата на спасението и ќе Го повикам Господовото Име.
{116:14} Ќе ги исполнам на Господа сите мои завети, пред сиот Негов народ.
{116:15} Скапоцена е во очите на Господа смртта на Неговите свети.
{116:16} Господи, Твој слуга сум, Твој слуга, син на Твојата слугинка: Ти ги разврза моите окови.
{116:17} Ќе Ти принесам Тебе благодарни жртви, ќе Го повикам Господовото Име.
{116:18} Ќе ги исполнам на Господа сите свои завети, пред сиот Негов народ.
{116:19} Во дворовите на Господовиот Дом, среде тебе, Ерусалиме. Алилуја!
{117:1} Фалете Го Господа, сите народи, Славете Го, сите племиња!
{117:2} Голема е Неговата милост кон нас, и Господовата вистина останува довека! Алилуја!
{118:1} Алилуја! Благодарете Му на Господа, зашто е благ, зашто е вечна Неговата милост!
{118:2} Нека рече Израелевиот дом: „Вечна е Неговата милост!”
{118:3} Нека рече Ароновиот дом: „Вечна е Неговата милост!”
{118:4} Нека речат сите што се бојат од Господа: „Вечна е Неговата милост!”
{118:5} Го повикав Господа во тешкотија: Господ ме услиши и ме ослободи.
{118:6} Господ е со мене и јас не се плашам: што може да ми направи човек?
{118:7} Господ е со мене, помеѓу моите помошници, затоа гледам радосно на оние кои ме мразат.
{118:8} Подобро е да се надева некој на Господа, отколку да се надева на човек;
{118:9} подобро е некој да се надева на Господа, отколку да се надева на кнезовите.
{118:10} Сите народи ме опкружија, ги истребив во Господовото име.
{118:11} Ме опкружија отсекаде; ги истребив во Господовото име.
{118:12} Ме опкружија како пчели, нивното боцкање жеже како запалени трња: ги истребив со Господовото име.
{118:13} Ме туркаа, силно за да паднам, но Господ ми помогна.
{118:14} Господ е моја сила и песна, Тој ми е спасител.
{118:15} Чуј! Радост и спасение се слуша во шаторите на праведниците; Господовата десница се прослави,
{118:16} Господовата десница ме издигна, Господовата десница се прослави!
{118:17} Не, нема да умрам, туќу ќе живеам и ќе ги кажувам Господовите дела.
{118:18} Господ ме казни со тешка казна, но не ме предаде на смрт.
{118:19} Отворете ми ги ширум вратите на правдата, ќе влезам, ќе Му благодарам на Господа!
{118:20} Ова се Господовите врати, праведниците влегуваат низ нив!
{118:21} Ќе Ти благодарам што ме послуша и стана мој спасител.
{118:22} Каменот што го отфрлија ѕидарите, стана крајаголен камен.
{118:23} Тоа е од Господа и прекрасно е во нашите очи!
{118:24} Ова е денот што Господ Го направи да Му воскликнуваме и да Му се радуваме Нему!
{118:25} О Господи, дај ни спасение! Господи дај ни среќа!
{118:26} Благословен, кој доаѓа во Господово име, ве благословуваме од Господовиот дом.
{118:27} Господ е Бог, Тој ни дава светлина; врзете ја жртвата со јаже за роговите на жртвеникот.
{118:28} Ти си мој Бог - Тебе Ти благодарам: Боже мој - јас Те возвишувам Тебе.
{118:29} Благодарете Му на Господа, зашто е благ зашто е вечна Неговата милост!
{119:1} Блаженство на оние, кои го пазат Неговиот Закон. Блажени се чиј пат е непорочен, кои одат според Господовиот Закон!
{119:2} Блажени кои: ги чуваат Неговите сведоштва, Го бараат со целото срце.
{119:3} Кои не прават беззаконие, туку одат по Неговите патишта.
{119:4} Ги даде Своите прописи, за да бидат пазени грижливо.
{119:5} О, кога би биле цврсти моите патишта, за да ги чувам Твоите правила!
{119:6} Не ќе се засрамам тогаш, кога ќе внимавам на сите Твои заповеди.
{119:7} Ќе Те славам во чесноста на срцето, кога ќе ги научам пресудите на Твојата правда.
{119:8} Ќе ги чувам Твоите повелби: не ме оставај никогаш!
{119:9} Како ќе го запази младиот човек чист својот пат? чувајќи ги Твоите зборови.
{119:10} Те барам Тебе со целото свое срце; не оставај да скршнам настрана од Твоите заповеди.
{119:11} Во срцето го запазив Твојот збор, за да не згрешам против Тебе.
{119:12} Благословен си, о Господи, научи ме на Своите повелби.
{119:13} Со своите усни ги навестувам, сите судови на Твојата уста.
{119:14} Се радувам на патот на Твоите прописи, повеќе отколку на сето богатство.
{119:15} Ќе размислувам за Твоите повелби и ќе ги разгледувам Твоите заповеди.
{119:16} Ќе се насладувам во Твоите правила, не ќе ги заборавам Твоите слова.
{119:17} Биди милостив кон мене, кон Твојот слуга, за да живеам и да ги чувам Твоите зборови.
{119:18} Отвори ги моите очи, за да ги гледам убавините на Твојот Закон!
{119:19} Јас сум придојденик на земјата, не ги криј од мене Твоите заповеди!
{119:20} Душата ми се истоштува во секое време, копнеејќи за Твоите одлуки.
{119:21} Ти им се закани на гордите, проклети да се оние, што отстапуваат од Твоите заповеди.
{119:22} Оддалечи ги од мене: презрението и срамот, зашто јас ги чувам Твоите сведоштва.
{119:23} Кнезовите се состануваат и зборуваат против мене, Твојот слуга ќе размислува за Твоите заповеди.
{119:24} Зашто Твоите сведоштва се моја наслада, Твоите повелби се мои советници.
{119:25} Мојата душа лежи во прав: врати ми го животот според Твојот збор.
{119:26} Ти ги кажував сите свои патишта и Ти ме чу: ме научи на Твоите заповеди.
{119:27} Покажи ми го патот со Твоите правила и ќе размислувам за Твоите чудеса.
{119:28} Мојата душа рони солзи од тага, подигни ме според Твојот збор!
{119:29} Држи ме далеку од патот на заблудата и надари ме милостиво со Твојот Закон.
{119:30} Јас го одбрав патот на вистината, пред очите ги ставив Твоите одлуки.
{119:31} Јас цврсто се прилепив до Твоите прописи, о Господи, немој да ме посрамуваш!
{119:32} Јас чекорам по патот на Твоите заповеди, зашто Ти ми го осветли срцето.
{119:33} Покажи ми ја Господи, врвицата на Твоите правила и јас ќе ја чувам до крај.
{119:34} Научи ме да се придржувам кон Твојот Закон и ќе го чувам со сето срце.
{119:35} Упати ме по патеката на Твоите заповеди, зашто јас се насладувам во неа.
{119:36} Приклони ми го срцето кон Твоите прописи, а не кон среброљубие!
{119:37} Одврати ги моите очи да не ја гледаат суетата, чувај ми го животот на Твојот пат!
{119:38} Исполни ги ветувањата на Твојот слуга, што им ги даде на оние кои се бојат од Тебе!
{119:39} Отстрани го срамот, од кој се плашам, зашто се благи Твоите пресуди.
{119:40} Еве, копнеам по Твоите наредби: поживи ме со Твојата правда.
{119:41} О, Господи, нека Твојата милост дојде врз мене, и Твоето спасение според Твоето ветување.
{119:42} Ќе им одговорам на оние што ме исмеваат, зашто се надевам на Твоето слово.
{119:43} Не одземај го зборот на вистината од мојата уста, зашто се надевам на Твоите судови.
{119:44} Ќе го пазам Твојот Закон постојано и довека.
{119:45} Ќе одам нашироко, зашто ги истражувам Твоите повелби.
{119:46} Ќе зборувам за Твоите прописи пред царевите и нема да се збунам.
{119:47} Мојата наслада е во Твоите заповеди, зашто ги љубам.
{119:48} Јас ги подигам рацете кон Твоите заповеди, зашто ги љубам и размислувам за Твоите повелби.
{119:49} Спомни си за Твоето слово кон Твојот слуга, со кое ми даде надеж.
{119:50} Во неволја Твојот збор ми е сета утеха, тој ми е живот.
{119:51} Гордите ме напаѓаат жестоко; но јас не отстапувам од Твојот Закон.
{119:52} Се сеќавам, о Господи, за Твоите дамнешни пресуди и тоа ме утешува.
{119:53} Гнев ме опфаќа заради грешниците, што го напуштаат Твојот Закон!
{119:54} Твоите повелби ми се песна, во земјата низ која патувам.
{119:55} Ноќе си спомнувам, Господи, за Твоето име, и го чувам Твојот Закон.
{119:56} Еве што е мојата желба: да ги чувам Твоите повелби.
{119:57} Мој дел е, Господ - реков - да ги пазам Твоите зборови.
{119:58} Го барав Твоето лице со сето мое срце, помилувај ме според Твоето слово.
{119:59} Размислував за своите патишта и ги насочив нозете кон Твоите сведоштва.
{119:60} Побрзав и не се двоумам да ги чувам Твоите заповеди.
{119:61} Ме сплеткаа јажињата на грешниците, но јас не го заборавам Твојот Закон.
{119:62} Станувам, на полноќ, за да Те славам, заради Твоите праведни одлуки.
{119:63} Пријател сум им на сите, што се бојат од Тебе и што ги чуваат Твоите наредби.
{119:64} Господи, земјата е полна со Твојата милост, научи ме на Твоите повелби.
{119:65} Господи, му стори добро на Твојот слуга, според Твојот збор.
{119:66} Научи ме на разум и знаење, зашто верувам во Твоите заповеди.
{119:67} Скитав, пред да бидам понижен, но сега го чувам Твојот збор.
{119:68} Ти си толку благ и добар, научи ме на Твоите правила.
{119:69} Горделивите смислуваат клевета против мене, но јас со сето срце се придржувам кон Твоите правила.
{119:70} Срцето им е здебелено од маст, а јас се насладувам во Твојот Закон.
{119:71} Добро ми е дека се мачев за да ги научам Твоите повелби.
{119:72} Помил ми е Законот на Твојата уста, отколку илјади златници и сребреници.
{119:73} Твоите раце ме направија и ме создадоа; вразуми ме за да ги научам Твоите заповеди.
{119:74} Оние кои се бојат од Тебе се веселат кога ќе ме видат, зашто јас се надевам на Твојот збор.
{119:75} Знам, о Господи, дека Твоите судови се праведни, и според верноста Твоја Ти ме измачи.
{119:76} Твојата љубов нека ми биде тешителка, според ветувањето што му го даде на Твојот слуга.
{119:77} Нека дојде врз мене Твојата милост, и јас ќе живеам, зашто Твојот Закон е моја наслада.
{119:78} Нека се збунат гордите, зашто ме угнетуваат за ништо, а јас ќе размислувам за Твоите наредби.
{119:79} Нека се обратат кон мене оние кои се бојат од Тебе, и кои ги знаат Твоите сведоштва.
{119:80} Нека моето срце биде совршено во Твоите повелби, за да не бидам засрамен.
{119:81} Мојата душа копнее за Твоето спасение, со надеж го чекам Твојот збор.
{119:82} Моите очи копнеат за Твојата беседа; кога ќе ми донесеш утеха?
{119:83} Станав како мев во дим, но не ги заборавам Твоите повелби.
{119:84} Колку денови има Твојот слуга? Кога ќе ги судиш моите гонители?
{119:85} Гордите ми ископаа јама: тие не работат според Твојот Закон.
{119:86} Сите Твои заповеди се вистински: невин ме гонат, помогни ми!
{119:87} За малку ќе ме погубеа во земјата, но јас не ги оставам Твоите наредби.
{119:88} Оживеј ме според Твојата милост, и ќе ги чувам сведоштвата на Твојата уста.
{119:89} О Господи, Твојот збор останува довека, постојан како небесата.
{119:90} Твојата милост е од род до род; ја зацврсти земјата, и таа стои.
{119:91} Стојат засекогаш според Твоите закони, зашто сè Ти служи Тебе.
{119:92} Да не е Твојот Закон: мое уживање, би пропаднал во мојата неволја.
{119:93} Нема да ги заборавам Твоите наредби довека, зашто преку нив Ти ме оживуваш.
{119:94} Твој сум, спаси ме; зашто јас ги барам Твоите наредби.
{119:95} Грешниците дебнат за да ме погубат, но јас внимавам на Твоите сведоштва.
{119:96} Му ја гледам границата на секое совршенство, а Твојата заповед нема граница.
{119:97} О, колку го љубам Твојот Закон, по цел ден размислувам за него.
{119:98} Твојата заповед ме направи помудар од моите непријатели, зашто таа е вечно со мене.
{119:99} Поумен сум од сите мои учители, зашто размислувам за Твоите сведоштва.
{119:100} Поразумен сум и од старците, зашто ги чувам Твоите наредби.
{119:101} Воздржи ги моите нозе од лошиот пат, за да го запазам Твојот збор.
{119:102} Не отстапувам од Твоите судови, зашто Ти ме поучи.
{119:103} Колку се слатки на моето непце Твоите зборови, послатки се од мед во мојата уста.
{119:104} Станувам разумен според Твоите повелби зашто ги мразам сите лажни патишта.
{119:105} Твоето слово е светилка на мојата нога и светлина на мојата патека.
{119:106} Се колнам и одлучувам цврсто, да ги одржам Твоите праведни одлуки.
{119:107} Во голема неволја сум Господи, оживотвори ме според Твоето слово.
{119:108} Прими ги доброволните приноси на мојата уста, Господи, научи ме на Твоите судови.
{119:109} Мојот живот е во постојана гибел, но јас не го заборавам Твојот Закон.
{119:110} Грешниците ми поставија стапица, но не се отклонувам од Твоите наредби.
{119:111} Твоите сведоштва ми се вечно наследство, тие се радост во моето срце.
{119:112} Го приклонив срцето, за да ги врши Твоите повелби, секогаш и до крај.
{119:113} Јас ги мразам неодлучните, а го љубам Твојот Закон.
{119:114} Ти Си мој штит и мое засолниште, Јас се надевам на Твоето слово.
{119:115} Отстранете се од мене злосторници, ќе ги пазам заповедите на мојот Бог.
{119:116} Поткрепи ме според Твоето ветување, и ќе живеам; немој да се засрамам во својата надеж.
{119:117} Помогни ми и ќе се спасам, ќе внимавам секогаш на Твоите повелби.
{119:118} Ти ги презираш оние, што отстапуваат од Твоите повелби зашто е лажна нивната мисла.
{119:119} Ги отстранувам како ѓубре злотворите на земјата, затоа ги љубам Твоите сведоштва.
{119:120} Моето тело трепери од страв пред Тебе, јас се плашам од Твоите судови.
{119:121} Направив суд и правда не ме предавај на моите угнетувачи.
{119:122} Застапи се за Твојот слуга, за да не ме сотрат горделивите!
{119:123} Моите очи копнеат за Твоето спасение, за Твојот праведен збор.
{119:124} Постапувај со Твојот слуга според Твојата милост и научи ме на Твоите повелби.
{119:125} Јас сум Твој слуга, вразуми ме, за да ги запознаам Твоите сведоштва.
{119:126} О Господи, време е да дејствуваш: зашто го нарушија Твојот Закон.
{119:127} Затоа ги љубам Твоите заповеди, повеќе од злато, од пречистено злато.
{119:128} Затоа ги почитувам сите Твои наредби, во секое нешто, омразени ми се сите лажни патишта.
{119:129} Прекрасни се Твоите сведоштва, затоа мојата душа ги пази.
{119:130} Објаснувањето на Твоите зборови просветлува, ги вразумува простодушните.
{119:131} Ја отворам мојата уста и воздивнувам, зашто копнеам за Твоите заповеди.
{119:132} Сврти се кон мене и биди ми милостив, како на оние, кои го љубат Твоето име.
{119:133} Управувај ги моите чекори, за да не завладее со мене никакво беззаконие.
{119:134} Избави ме од човечкото насилство, и ќе ги чувам Твоите наредби.
{119:135} Со Твоето лице осветли го Твојот слуга, и научи ме на Твоите повелби!
{119:136} Потоци солзи потекоа од моите очи, зашто не се запазува Твојот Закон.
{119:137} Праведен си, Господи, и прави се Твоите судови.
{119:138} Твоите сведоштва што си ги заветувал се правда и величествена вистина.
{119:139} Мојата ревност ме подјадува, зашто моите угнетувачи ги забораваат Твоите зборови.
{119:140} Твоите зборови се испитани многу, затоа Твојот слуга ги љуби.
{119:141} Мал сум и презрен, но Твоите наредби не ги заборавам.
{119:142} Твојата правда е вечна правда и Твојот Закон е чиста вистина.
{119:143} Ме снајдоа тешкотии и неволји; но Твоите заповеди се моја наслада.
{119:144} Вечна е правдата на Твоето сведоштво, вразуми ме, и ќе живеам.
{119:145} Викам, од сето срце, Господи, послушај ме: ќе ги пазам Твоите повелби.
{119:146} Кон Тебе викам, спаси ме, ќе се држам за Твоите сведоштва.
{119:147} Ја престигнав зората и се молам за помош, се надевам на Твоите зборови.
{119:148} Моите очи ги престигнуваат ноќните стражи, за да размислувам за Твојата беседа.
{119:149} Господи, послушај го мојот глас, според Твојата добрина, и оживи ме според Твојата одлука.
{119:150} Наближуваат оние кои ме гонат неправедно, тие се далеку од Твојот Закон.
{119:151} А и Ти си близу, Господи, и сите Твои заповеди се вистина.
{119:152} Одамна знам за Твоите сведоштва дека ги создаде засекогаш.
{119:153} Погледај на мојата неволја, избави ме, зашто не го заборавам Твојот Закон.
{119:154} Брани ја мојата парница и откупи ме, поживи ме според Твоето ветување.
{119:155} Спасението е далеку од грешниците, зашто не се грижат за Твоите повелби.
{119:156} Голема е, Господи, Твојата милост: поживи ме според Твоите одлуки.
{119:157} Мнозина ме гонат и угнетуваат, јас не отстапувам од Твоите прописи.
{119:158} Ете, видов отпадници и ми се згадија, зашто не ги чуваа Твоите зборови.
{119:159} Ете, ги љубам Твоите зборови, о Господи, поживи ме според Твојата милост.
{119:160} Целината на Твојот збор е вистина, секој од Твоите праведни судови е вечен.
{119:161} Кнезовите ме прогонуваат без причина, но моето срце трепери само пред Твоите зборови.
{119:162} Им се радувам на Твоите беседи, како оној што наоѓа многу користи.
{119:163} Ја мразам лагата и се гнасам од неа, а го љубам Твојот Закон.
{119:164} Те прославувам Тебе седумпати дневно, заради Твоите праведни судови.
{119:165} Оние кои го љубат Твојот Закон, уживаат голем мир, не се сопнуваат на ништо.
{119:166} Ја чекам Твојата помош, о Господи, ги извршувам Твоите заповеди.
{119:167} Мојата душа ги чува Твоите сведоштва и ги љуби многу.
{119:168} Ги чувам Твоите наредби и Твоето сведоштво, зашто сите мои патишта се пред Тебе.
{119:169} Господи, моето викање нека стигне до Тебе, вразуми ме според Твојот збор.
{119:170} Нека дојде мојата молитва пред Твоето лице, избави ме според Твојот збор.
{119:171} Моите усни нека запеат пофална песна, зашто ме научи на Твоите повелби.
{119:172} Мојот јазик нека пее за Твоето слово, зашто сите Твои заповеди се праведни.
{119:173} Твојата рака нека ми биде на помош, зашто ги избрав Твоите наредби!
{119:174} Господи, копнеам за Твоето спасение, се насладувам во Твојот Закон.
{119:175} Нека живее мојата душа и нека Те фали, а Твоите судови нека ми бидат на помош!
{119:176} Јас заскитав како изгубена овца; о побарај го Твојот слуга, зашто јас не ги заборавив Твоите заповеди.
{120:1} Кога бев во неволја, извикав кон Господа, и Тој ме послуша.
{120:2} Господи, избави ми ја душата од лажливи усни, од измамлив јазик!
{120:3} Што ќе Ти даде Тебе и што ќе Ти придаде измамливиот јазик?
{120:4} Со остри стрелички од војнички раце и со вжарено јаглење од метлика.
{120:5} Тешко ми мене што треба да престојувам во Месех, и да живеам во Кидарските Шатори!
{120:6} Предолго треба мојата душа да живее со мразителите на мирот.
{120:7} Кога зборувам за мирот, тие се за војна.
{121:1} Ги подигам моите очи кон горите: откаде ќе ми дојде помош?
{121:2} Мојата помош е од Господа, Кој ги создаде небото и земјата.
{121:3} Тој нема да остави да се сопне твојата нога и Тој нема да задреме, твојот чувар.
{121:4} Не, не дреме и не спие Тој, Израелевиот чувар.
{121:5} Господ е твој пазител, Господ е твоја сенка, на твојата десна рака.
{121:6} Сонцето нема да ти наштети дење ни месечината ноќе.
{121:7} Господ да те чува од секое зло, да ја чува твојата душа!
{121:8} Господ да го чува твоето излегување и враќање, од сега и довека.
{122:1} Се зарадував кога ми рекоа: „Да одиме во Господовиот Дом!”
{122:2} Нашите нозе веќе стојат, на твоите врати, о Ерусалиме.
{122:3} Ерусалиме, цврсто изграден граду и како во едно слеан!
{122:4} Племињата, Господовите племиња, влегуваат таму, според Израелевиот закон, да Го слават Господовото Име.
{122:5} Судиски столици стојат таму, столици на Давидовиот дом.
{122:6} Молете мир за Ерусалим! Блазе им на оние, кои те љубат тебе!
{122:7} Нека биде мир зад твоите ѕидови и изобилие во твоите дворци!
{122:8} Заради своите браќа и пријатели ќе викам: „Мир на тебе!”
{122:9} Заради Господовиот Дом, на нашиот Бог, јас ќе се молам за твоето добро.
{123:1} Ги подигам моите очи кон Тебе Кој живееш на небесата.
{123:2} Ете, како што гледаат очите на слугата во рацете на господарот, и очите на слугинката во рацете на господарката, така нашите очи гледаат во Господа, нашиот Бог, додека ни се смилува нам.
{123:3} Смилувај ни се, Господи, помилувај нè нас; зашто се преситивме од презрение.
{123:4} Душата ни е пресита од потсмевнувањето на бесните, од презрението на гордите.
{124:1} Ако не беше Господ со нас - нека рече Израел -
{124:2} ако не беше Господ со нас, кога се кренаа луѓето против нас,
{124:3} ќе нè проголтаа живи. Кога пламна нивната јарост против нас,
{124:4} водата ќе нè издавеше, поројот ќе нè одвлечеше,
{124:5} здивените води ќе нè потопеа сите.
{124:6} Благословен да е Господ, Кој не нè даде за плен на нивните заби!
{124:7} Нашата душа избега како птица од примката на ловецот: примката се скина, а ние се избавивме!
{124:8} Нашата помош е во Името на Господа, Кој ги создаде небото и земјата.
{125:1} Кој се надева на Господа, тој е како гората Сион: не се помрднува, а останува довека.
{125:2} Горите го опкружуваат Ерусалим, Господ го опкружува Својот народ отсега и довека.
{125:3} И безбожнички жезол нема да владее над судбината на праведните; за да не ги испружат праведните своите раце кон беззаконието.
{125:4} Стори им, Господи, добро на добрите и на чесните во срцето.
{125:5} А кои свртуваат на криви патишта, да ги остави Господ да одат со беззакониците. Мир на Израел!
{126:1} Кога Господ ги враќаше сионските заробеници, ни беше како да сонуваме.
{126:2} Устата ни беше полна со смеење, а јазикот со пеење. Тогаш меѓу народите се зборуваше: „Господ направи големи дела за нив!”
{126:3} Господ ни направи големи дела: пак сме радосни!
{126:4} Врати ги, о Господи, нашите заробеници, како негевските потоци!
{126:5} Оние што сејат со солзи, жнијат со песни.
{126:6} Одеа со плачење, носејќи го семето за сеење: навистина ќе се враќаат со песна, носејќи ги своите снопови.
{127:1} Ако Господ не го гради домот, напразно се трудат ѕидарите. Ако Господ не го чува градот, напразно бдее стражарот.
{127:2} Залудно ви е да станувате пред зората и да седите долго во ноќта, вие што го јадете лебот на трудот: Тој им дава на Своите возљубени и во сон.
{127:3} Еве, синовите се дар од Господа, Негова награда е: плодот на утробата.
{127:4} Стрела во раката на воинот - тоа се синовите на младоста.
{127:5} Блажен е човекот кој со нив ќе ја наполни својата торба, не ќе се засрами, кога ќе разговара со непријателот во вратата.
{128:1} Блажен е секој, кој се бои од Господа, кој оди по Неговите патеки!
{128:2} Ти ќе го уживаш плодот на твоите раце, блажен ќе си, и ќе ти биде добро.
{128:3} Твојата жена ќе биде како плодна лоза во внатрешноста на твојот дом. Твоите синови како млади маслинови гранчиња, околу твојот стол.
{128:4} Ете, така ќе биде благословен човекот, кој се бои од Господа.
{128:5} Господ да те благослови од Сион, да уживаш во среќата на Ерусалим, низ сите денови на Твојот живот!
{128:6} Да ги видиш синовите на Твоите синови. Мир на Израел!
{129:1} „Многупати ме измачуваа од младоста” - нека рече сега Израел.
{129:2} „Многупати ме измачуваа од младоста, но не ме совладаа.
{129:3} Врз моите плеќи: орачи ораа и тргаа долги бразди,
{129:4} но праведниот Господ им ги пресече јажињата на нечестивите!”
{129:5} Нека се засрамат и нека се повлечат сите кои го мразат Сион!
{129:6} Нека бидат како трева врз покрив, што овенува пред да ја откорнат.
{129:7} Жетварот не ја наполнува раката со неа, ни нарачјето оној што ги врзува сноповите.
{129:8} А минувачите нема да речат: „Господовиот благослов над вас! Ве благословуваме во името на Господа!”
{130:1} Од длабочините Господи, викам кон Тебе.
{130:2} Господи, чуј го мојот глас! Нека внимава Твоето уво на гласот на моето молење!
{130:3} Ако си спомнуваш, Господи, за гревот, Господи, кој ќе опстане?
{130:4} Но во Тебе е проштавањето, за да се бојат од Тебе.
{130:5} Јас се надевам во Господа, мојата душа се надева на Неговото слово.
{130:6} Мојата душа го чека Господа, повеќе отколку ноќната стража - зората. Повеќе отколку ноќната стража - зората.
{130:7} Израел нека го чека Господа зашто милоста е во Господа и изобилно е во Него искупувањето;
{130:8} Тој ќе го избави Израел од сите негови беззаконија.
{131:1} О Господи, моето срце не се гордее, ниту моите очи се воздигаат. Не одам по големи нешта, ни по чудата што се над мене.
{131:2} Не, јас се смирив и ја успокоив мојата душа; како доенче врз мајчини гради, како доенче е мојата душа во мене.
{131:3} Надевај се на Господа, Израеле, отсега и довека!
{132:1} Спомни си, о Господи, за Давида и за сите негови тешкотии;
{132:2} како Му се заколна на Господа, му се заветува на Јакововиот Силен.
{132:3} „Не ќе влезам во шаторот на мојот дом, ниту ќе легнам во леглото на мојата постела;
{132:4} ниту ќе им дадам сон на очите, ниту одмор на моите клепки,
{132:5} додека не Му најдам место на Господа, живеалиште на Силниот Јаковов.”
{132:6} Ете, чувме за Него во Ефрат, го најдовме во Јарските Полиња.
{132:7} Да влеземе во Неговото живеалиште, да се поклониме пред Неговите нозе!
{132:8} Стани, о Господи, тргни кон Своето почивалиште, Ти и ковчегот на Твојата Сила!
{132:9} Твоите свештеници нека се облечат во праведност, Твоите свети нека воскликнуваат радосно!
{132:10} Заради Давида, Твојот слуга, не свртувај го лицето од Твојот помазаник!
{132:11} Господ му се заколна на Давида, со цврста заклетва од која нема да отстапи: „Потомок од Твојот род ќе го положам на Твојот престол.
{132:12} Ако твоите синови ги пазат Мојот Завет и наредбите на кои ги учам, нивните синови, довека, ќе седат на Твојот престол!”
{132:13} Зашто Господ го избра Сион, го посака него за Свое седиште.
{132:14} „Ова ми е вечно почивалиште, ќе престојувам тука, зашто така посакав.
{132:15} Ќе ја благословувам нејзината храна, ќе и ги нахранам бедните со леб.
{132:16} Ќе ги облечам во спасение нејзините свештеници, нејзините свети ќе воскликнуваат радосно.
{132:17} Ќе направам таму да изникне рог за Давида, ќе ја подготвам светилката за Мојот помазаник.
{132:18} Ќе ги облечам неговите непријатели со срам, а врз него ќе блеска Мојот венец.”
{133:1} Ете, колку е добро и колку е мило кога браќата живеат заедно.
{133:2} Како скапоцено масло на главата, што слегуваше низ брадата, низ Ароновата брада, што слегуваше по работ на неговите облеки.
{133:3} Како роса од Хермон, што слегува на горите сионски. Таму Господ го дава Својот благослов: живот довека.
{134:1} Дојдете, благословувајте Го Господа, сите Господни слуги, кои стоите во Господовиот Дом, во ноќните часови.
{134:2} Издигнете ги своите раце кон Светилиштето и благословувајте Го Господа!
{134:3} „Да те благослови од Сион, Господ, кој ги создаде небото и земјата!”
{135:1} Алилуја! Фалете Го Господовото име, фалете Го, Господови слуги,
{135:2} Кои престојувате во Господовиот дом, во дворовите на Домот на нашиот Бог!
{135:3} Фалете Го Господа, зашто Господ е благ, пејте Му на Неговото Име, зашто тоа е мило.
{135:4} Зашто Господ го избра Јакова за Себеси, Израел за драга сопственост.
{135:5} Знам дека Господ е Велик, дека е Господар над сите богови.
{135:6} Што и да Му се допадне на Господа, тоа го прави на небото и на земјата, во морето и во бездните.
{135:7} Облаци крева од крајот на земјата, му создава молњи на дождот, го вади ветрот од неговите засолништа.
{135:8} Тој ги погуби првородените во Египет, луѓето и добитокот еднакво.
{135:9} Тој испрати знаци и чудеса сред тебе, Египете, против фараонот и сите негови слуги.
{135:10} Тој погуби многу народи и погуби моќни цареви:
{135:11} аморејскиот цар Сихон, и васанскиот цар Ог, и сите ханаански царства.
{135:12} И му ја даде нивната земја во наследство, во наследство на Израел, на Својот народ.
{135:13} Твоето име, о Господи, останува довека, и споменот за Тебе, о Господи, од род до род.
{135:14} Затоа Господ ќе го суди Својот народ, Тој им е милостив на Своите слуги.
{135:15} Незнабожечките идоли, се сребро и злато, тие се дело на човечки раце:
{135:16} имаат уста, а не зборуваат; имаат очи, а не гледаат,
{135:17} имаат уши, а не слушаат; и нема здив во нивните усти.
{135:18} Такви се и оние што се надеваат на нив.
{135:19} Израелев Доме, благословувај Го Господа! Аронов Доме, благословувај Го Господа!
{135:20} Левиев Доме, благословувај Го Господа! Кои се боите од Господа, благословувајте Го Господа!
{135:21} Благословен да биде Господ од Сион, кој живее во Ерусалим. Алилуја!
{136:1} Благодарете Му на Господа, зашто е благ: Вечна е Неговата милост!
{136:2} Благодарете Му на Бога над боговите: Вечна е Неговата милост!
{136:3} Благодарете Му на Господарот над господарите: Вечна е Неговата милост!
{136:4} Единствено Тој прави големи чудеса: Вечна е Неговата милост!
{136:5} Тој ги создаде премудро небесата: Вечна е Неговата милост!
{136:6} Тој ја зацврсти земјата над водите: Вечна е Неговата милост!
{136:7} Тој ги направи големите светила: Вечна е Неговата милост!
{136:8} Сонцето да владее со денот: Вечна е Неговата милост!
{136:9} Месечината и ѕвездите да владеат со ноќта: Вечна е Неговата милост!
{136:10} Тој ги погуби првородените во Египет: Вечна е Неговата милост!
{136:11} Го изведе Израел од среде него: Вечна е Неговата милост!
{136:12} Со силна рака со испружена мишка: Вечна е Неговата милост!
{136:13} Тој го раздвои Црвеното Море: Вечна е Неговата милост!
{136:14} Го преведе Израел низ неговата средина: Вечна е Неговата милост!
{136:15} И ги фрли: Фараонот и неговите војски во Црвеното Море: Вечна е Неговата милост!
{136:16} Тој го водеше Својот народ низ пустината: Вечна е Неговата милост!
{136:17} Тој ги удри големите цареви: Вечна е Неговата милост!
{136:18} И погуби големи цареви: Вечна е Неговата милост!
{136:19} Аморејскиот цар Сион: Вечна е Неговата милост!
{136:20} Васанскиот цар Ог: Вечна е Неговата милост!
{136:21} И нивната земја му ја даде во наследство! Вечна е Неговата милост!
{136:22} Во наследство на Израел, на Својот слуга: Вечна е Неговата милост!
{136:23} Тој си спомна за нас, во нашето понижување: Вечна е Неговата милост!
{136:24} Нè ослободи од нашите непријатели: Вечна е Неговата милост!
{136:25} Тој му дава храна на секое тело: Вечна е Неговата милост!
{136:26} Славете Го небесниот Бог, зашто Неговата милост е довека!
{137:1} На бреговите на вавилонските реки седевме и плачевме, спомнувајќи си за Сион;
{137:2} на врбите наоколу ги обесивме нашите псалтири.
{137:3} И тогаш нашите поробувачи побараа од нас да пееме, нашите поробувачи побараа да се веселиме: „Испејте ни една од сионските песни!”
{137:4} Како да ја пееме Господовата песна во туѓа земја!
{137:5} Нека ми се осуши мојата десница, Ерусалиме, ако те заборавам тебе!
{137:6} Нека ми се залепи јазикот за непцето, ако твојот спомен го превидам кога и да е, ако не го возвишам Ерусалим над секоја моја радост!
{137:7} Не заборави им, Господи, на Едомовите синови, како во Ерусалимов ден, тие викаа: „Рушете! Разурнете го до темели!”
{137:8} Вавилонска ќерко, што ќе бидеш запустена, блажен е оној, кој ќе ти врати: За сè што ни си сторила.
{137:9} Блажен е оној, кој ќе ги грабне и ќе ги разбие на камен твоите младенци!
{138:1} Те славам Господи, со сето срце свое;
{138:2} се поклонувам пред Твојот свет Храм. Го славам Твоето име за Твојата милост и вистина, зашто го возвеличи Твоето слово, повисоко од Своето име.
{138:3} Кога Те повикав, Ти ме послуша, ја ободри мојата душа.
{138:4} Нека Ти благодарат Господи, сите земски цареви, кога ќе ги чујат зборовите на Твојата уста.
{138:5} Нека ги воспеат Господовите патишта: „Вистина, величествена е Господовата слава!”
{138:6} Вистина, Господ е возвишен, но гледа на смирените, а гордоста ја познава оддалеку.
{138:7} Кога ќе чекорам низ неволји, чувај ми го животот, испружи ја раката против гневот на моите непријатели; нека ме спаси Твојата десница!
{138:8} Господ ќе го доврши своето дело во мене! Господи, вечна е Твојата љубов: не оставај го делото на Твоите раце!
{139:1} Господи, ме согледуваш целиот и ме познаваш,
{139:2} Ти знаеш кога седнувам и кога станувам, веќе оддалеку ги знаеш моите мисли.
{139:3} Дали одам или лежам, Ти гледаш сè, познати ти се сите мои патишта.
{139:4} Додека мојот збор уште не дошол до јазикот, а Ти, Господи, веќе сè знаеш.
{139:5} Ти ме опфаќаш од плеќите и од лицето, Твојата рака ја стави врз мене.
{139:6} Тоа знаење премногу е чудно за мене, превисоко е, за да можам да го стигнам.
{139:7} Каде да одам од Твојот Дух и каде да побегнам од Твоето лице?
{139:8} Ако се вознесам на небото: таму си, ако легнам во подземјето: и таму си.
{139:9} Ако ги земам крилата на зората и се населам на крајот на морето,
{139:10} и таму, Твојата рака ќе ме води, Твојата десница ќе ме држи.
{139:11} Ако речам: „Нека ме скријат темнините, но дури и ноќта ќе биде како светло околу мене!”
{139:12} Ни темнината за Тебе не ќе биде темна: ноќта свети како ден и темнината е како светлина.
{139:13} Зашто Ти ги создаде моите бубрези, ме истка во мајчиното крило.
{139:14} Ти благодарам што сум создаден толку чудесно, што се Твоите дела прекрасни. Мојата душа тоа добро го знае.
{139:15} Моите коски не Ти беа скриени додека се создавав во тајност, ткаени во длабочината на земјата.
{139:16} Твоите очи го видоа мојот зародишок, веќе сè беше запишано во Твојата книга; деновите ми беа одредени, уште додека не беше ниеден.
{139:17} Колку ми се драгоцени Твоите науми, Боже, колку е непресметлив нивниот број.
{139:18} Да ги бројам! Повеќе се од песок! Кога се будам, уште сум со Тебе!
{139:19} Боже, истреби ги злотворите, нека отстапат од мене крволоците!
{139:20} Зашто се бунтуваат подмолно против Тебе, напразно се подигаат Твоите непријатели.
{139:21} Господи, зар да не ги мразам Твоите мразители? Зар да не ми се гадат Твоите противници?
{139:22} Јас ги мразам со далабока омраза и ги сметам за свои непријатели.
{139:23} Испитај ме целиот, Боже, запознај ми го срцето, испитај ме и запознај ги моите мисли:
{139:24} Погледај да не одам по гибелен пат и поведи ме по вечниот пат!
{140:1} Избави ме, Господи, од злобен човек, заштити ме од човек насилник;
{140:2} од оние што измислуваат зла во срцето, и цел ден се собираат за бој.
{140:3} Како змии ги изоструваат своите јазици, змијски отров им е под усните.
{140:4} Спаси ме, Господи, од раката на злосторникот, чувај ме од човек насилник, кој сака мојата нога да се сопне.
{140:5} Гордите ми поставуваат потајна стапица, со јажиња плетат мрежа, крај патот ми поставуваат клопки.
{140:6} Извикав кон Господа: „Ти си мој Бог! послушај го, о Господи, викот на моите молитви!
{140:7} Господи, мој Господи, мој силен Спасителе, засолни ми ја главата во денот на бој!”
{140:8} Не оставај да се исполни желбата на злотворот, не оставај тој да ги изврши своите намери, за да не се издигне!
{140:9} Нека не подигнат глава оние што ме опколија, нека падне врз нив злобата на нивните усни!
{140:10} Нека паѓаат врз нив распалени јаглења, нека паднат во јами, за да не станат повеќе!
{140:11} Клеветникот не ќе се одржи на земјата, несреќата ќе го грабне одненадеж насилникот.
{140:12} Знам дека Господ ќе му даде право на бедниот и правда на сиромашниот.
{140:13} Навистина, праведните ќе го слават Твоето име, непорочните ќе престојуваат пред Твоето лице.
{141:1} Господи, Те повикувам, побрзај кон мене! Послушај го мојот глас, со кого викам кон Тебе!
{141:2} Нека се издигне мојата молитва како темјан пред Твоето лице, издигањето на моите раце нека биде као вечерна жртва!
{141:3} Господи, постави стража на мојата уста, и стражари на вратата на моите усни!
{141:4} Не оставај: моето срце да се приклони кон било каква злоба па да извршам нечесни дела; Да не се дружам со луѓе кои прават беззаконие, ниту да јадам од нивните вкусни јадења!
{141:5} Нека ме удри само праведниот - љубов е што ме укорува, тоа е масло на мојата глава; На нивната злоба јас ќе се спротивам секогаш со мојата молитва.
{141:6} Кога нивните судии ќе бидат фрлени низ карпите, ќе разберат колку слатки беа моите зборови.
{141:7} Како кога орачот ја оре и ја цепи земјата, така ќе им бидат расфрлени коските на работ на Подземјето.
{141:8} Господи, кон Тебе се свртени моите очи, на Тебе се надевам, не оставај да ми пропадне душата!
{141:9} Чувај ме од стапицата што ми ја поставија, од примките на злосторниците!
{141:10} Нека паднат нечесните во сопствените клопки, а јас да им избегам!
{142:1} Со сиот глас викам кон Господа, со сиот глас му се молам на Господа.
{142:2} Ги излевам пред Него моите поплаки, ја изнесувам пред Него мојата мака.
{142:3} Ако мојот дух изнемошти во мене, Ти го знаеш мојот пат. На патот, по кој минувам, потајно ми поставија примка.
{142:4} Ако се свртам надесно и погледам: никој не знае за мене. Нема каде да избегам, никој не се грижи за мојот живот.
{142:5} Господи, кон Тебе извикувам; зборувам: „Ти Си мое прибежиште, Ти Си мој дел во земјата на живите.
{142:6} Послушај ги моите извици, зашто сум многу понижен. Избави ме од моите гонители, зашто се посилни од мене.
{142:7} Изведи ја од темница мојата душа, да Му заблагодарам на Твоето име. Праведници ќе се соберат околу мене, заради доброто што ми го укажа мене.”
{143:1} Господи, послушај ја мојата молитва, чуј ја мојата молба, по Твојата вистина; услиши ме по Твојата правда.
{143:2} Не оди на суд со Твојот слуга, зашто никој жив не е праведен пред Тебе!
{143:3} Непријателот ми ја гони душата, до земјата го притисна мојот живот; ме фрли да престојувам во темнина, како оние што умреа одамна.
{143:4} Мојот дух веќе примира во мене, моето срце трпне во градите.
{143:5} Си спомнувам за минатите дни, размислувам за сите Твои дела; размислувам за делата на Твоите раце.
{143:6} Ги пружам своите раце кон Тебе, мојата душа, како сува земја, жеднее по Тебе.
{143:7} Послушај ме поскоро, о Господи, мојот дух изнемоштува! Не криј го Своето лице пред мене, за да не станам како оние што слегуваат во гробовите.
{143:8} Соопшти ми ја наутро Твојата милост, зашто се надевам на Тебе. Покажи ми го патот по кој да тргнам, зашто ја вознесувам душата кон Тебе.
{143:9} Избави ме, Господи, од моите непријатели, јас прибегнувам кон Тебе.
{143:10} Научи ме да ја исполнувам Твојата волја, зашто Ти си мој Бог. Твојот благ Дух нека ме води по рамен пат!
{143:11} Заради Твоето име, Господи, оживи ме, заради Твојата справедливост изведи ми ја душата од тешкотија!
{143:12} Според Твојата милост, сотри ги моите непријатели, погуби ги моите угнетувачите на мојата душа, зашто јас сум Твој слуга.
{144:1} Блгословен да биде Господ, мојата карпа, Кој ми ги учи рацете за бој, а прстите за војна.
{144:2} Тој е моја љубов и моја тврдина, моја заштита, мој Избавител, мој штит зад кој се засолнувам; Тој ги покорува народите под моите нозе!
{144:3} О Господи, што е човекот, за да обрнеш внимание кон него? Што е човечкото чедо, за да си спомнуваш за него?
{144:4} Човекот е сличен на здивот, неговите денови исчезнуваат како сенка.
{144:5} Господи, наведни ги Твоите небеса и слези, допри се до планините: и ќе се зачадат!
{144:6} Светни со секавицата и распрсни ги, оптегни ги стрелите и збуни ги!
{144:7} Испружи ја раката од висините, истргај ме и спаси ме од бескрајните води, од рацете на туѓите синови:
{144:8} нивната уста зборува суета, а десницата им е десница на неправда.
{144:9} Ќе Ти пеам, Боже, нова песна, ќе ти свирам псалтир со десет жици.
{144:10} Ти им даваш победа на царевите, Ти, Кој го спаси Својот слуга Давид од лош меч!
{144:11} Ослободи ме и избави од туѓински раце: нивната уста зборува лаги, а десницата им е десница на неправда.
{144:12} Дај ни: нашите синови да бидат како билки, што растат од својата младост; а нашите ќерки како крајаголни столбови; убави како храмовите столбови.
{144:13} Нашите житници да бидат полни, со секакви плодови во изобилство; нашите овци да се плодат со илјади, десетици илјади, да се плодат бескрајно по нашите полиња.
{144:14} Нашиот добиток да биде згоен! Да нема пробој ни ропство, ни плач по нашите улици.
{144:15} Блажен е оној народ, кој го има тоа; блажен е оној народ, кому Господ е Бог!
{145:1} Ќе Те прославувам о Боже, мој Царе, ќе го благословувам Твоето име секогаш и довека.
{145:2} Ќе Те славам секој ден, ќе Го фалам Твоето име секогаш и довека.
{145:3} Господ е велик и достоен за секоја пофалба, Неговата величина е недостижна!
{145:4} Од поколение во поколение се фалат Твоите дела и се навестуват Твоите силни дела.
{145:5} Ќе зборувам за блескавата слава на Твоето величие, и за Твоите чуда.
{145:6} Кажуваат за страотната сила на Твоите дела, јас ќе ја раскажувам Твојата величина.
{145:7} Го разгласуваат споменот за Твојата голема благост, и ја опеваат Твојата правда.
{145:8} Жалостив и милостив е Господ, долготрпелив и многумилостив.
{145:9} Господ е благ за сите, милостив за сите Свои дела.
{145:10} Нека Те слават, Господе, сите Твои дела, и твоите свети нека Те благословуваат!
{145:11} Нека зборуваат за славата на Твоето Царство, нека говорат за Твојата сила.
{145:12} Да ги објават на човечките деца: Твојата сила и славата на Твоето прекрасно Царство.
{145:13} Твоето царство е вечно Царство, Твоето владеење за сите поколенија.
{145:14} Господ ги поткрепува сите кои паѓаат и Тој ги исправа наведнатите.
{145:15} Очите на сите се свртени кон Тебе, Ти им даваш храна во право време.
{145:16} Ти ја отвораш Твојата рака, и наситуваш желбата на сè живо.
{145:17} Праведен Си, Господи, на сите Твои патишта, и добар Си во сите Твои дела.
{145:18} Господ е близу до сите кои Го повикуваат, до сите што Го призиваат искрено.
{145:19} Тој ги исполнува желбите на оние кои се бојат од Него, ги слуша нивните повици и ги спасува.
{145:20} Господ ги пази оние, кои Го љубат, а ќе ги сотре сите злосторници.
{145:21} Нека мојата уста искажува фалба на Господа, и секое тело нека Го слави Неговото свето име, секогаш и довека.
{146:1} Алилуја! Моја душо, фали Го Господа!
{146:2} Ќе Го фалам Господа додека сум жив, додека ме биде, ќе Му пеам на мојот Бог.
{146:3} Не надевајте се на кнезовите, ниту во човечки син, од кого нема спасение!
{146:4} Ако излезе духот од него, тој се враќа во својата земја, и во тој ден пропаѓаат сите негови мисли.
{146:5} Блажен е оној, кому му е помошник: Јакововиот Бог, чија надеж е во Господа, неговиот Бог,
{146:6} Кој ги создаде: небото и земјата, морето и сè што е во нив; Кој останува верен довека.
{146:7} На угнетените им враќа правда, а на гладните им дава леб. Господ ги ослободува врзаните.
{146:8} Господ им ги отвора очите на слепите, Господ ги исправа наведнатите, Господ ги љуби праведните.
{146:9} Господ ги заштитува туѓинците, ги поткрепува сираците и вдовиците, а на грешниците им ги метка патиштата.
{146:10} Господ ќе царува довека, твојот Бог, Сионе, од колено до колено. Алилуја!
{147:1} Алилуја! Фалете Го Господа, зашто е добар, пејте Му на нашиот Бог, зашто е благ; Тој е достоен за секаква пофалба.
{147:2} Господ го гради Ерусалим, ги собира распрснатите Израелци.
{147:3} Тој ги исцелува оние што се со скршено срце и ги преврзува нивните рани.
{147:4} Тој го одредува бројот на ѕвездите, секоја ја наречува со нејзиното име.
{147:5} Нашиот Бог е велик и Сèсилен, нема мерка за Неговата мудрост.
{147:6} Господ ги поткрепува понизните, злосторниците ги понизува до земјата.
{147:7} Пејте Му на Господа благодарна песна, свирете Му на псалтир на нашиот Бог!
{147:8} Ги покрива небесата со облаци и и подготвува дожд на земјата; прави да расте трева по горите.
{147:9} Тој му дава храна на добитокот, и на младите гаврани кога гракаат.
{147:10} Тој не се грижи за коњската сила, ниту Му се мили човековите нозе.
{147:11} На Господа Му се мили оние, кои се бојат од Него, кои се надеваат на Неговата милост.
{147:12} Слави Го Господа Ерусалиме, фали Го Твојот Бог, Сионе!
{147:13} Тој ги зацврсти лостовите на твоите врати, ги благословува твоите синови сред тебе.
{147:14} Тој им даде мир на твоите граници, те храни со најдобра пченица.
{147:15} Својата заповед ја праќа на земјата, Неговото слово трча многу брзо.
{147:16} Го расфрла снегот како волна, распрснува слана како пепел.
{147:17} Тој истура град како залаци, кој може да устои пред Неговите студови.
{147:18} Го испраќа Својот збор, и ги растопува, дувнува со ветер, и водите истечуваат.
{147:19} Своето Слово му го објави на Јакова, своите повелби и закони на Израел.
{147:20} Не постапи така со ниеден друг народ, своите наредби на ниеден не му ги објави. Алилуја!
{148:1} Алилуја! Фалете Го Господа од небесата, фалете Го во височините!
{148:2} Фалете Го, сите Негови ангели, фалете Го, сите Негови воинства!
{148:3} Фалете го, сонце и месечино, фалете Го, сите светли ѕвезди!
{148:4} Фалете Го, небесни небеса, и води над небесниот свод!
{148:5} Нека го фалат Господовото име, зашто Тој заповеда и се создаде.
{148:6} Ги постави засекогаш и довека, според закон што нема да помине.
{148:7} Фалете Го Господа од земјата, морски чудовишта и сите бездни,
{148:8} Оган и град, снег и магла, виорен ветер, што го исполнува Неговото слово!
{148:9} Планини и сите ридови, плодоносни стебла и сите кедрови,
{148:10} Ѕверови и сите животни, Лазачи и крилати птици!
{148:11} Земски цареви и сите народи, кнезови и земски судии!
{148:12} Момчиња и девици, старци со децата заедно.
{148:13} Сите нека Го фалат Господовото име, зашто единствено Неговото име е возвишено! Неговата слава е над земјата и небото,
{148:14} Тој ја поткрева силата на Својот народ, Тој ги прославува своите свети, Израелевите синови - народ што Му е близок. Алилуја!
{149:1} Алилуја! Пејте Му на Господа нова песна, и во собранието на светите, Неговата фала!
{149:2} Нека Му се весели Израел на Својот Творец! Нека Му викаат радосно синовите на Сион на својот Цар!
{149:3} Нека Го фалат Неговото име со веселба, нека Го слават со тапанче и псалтир!
{149:4} Зашто, Господ го љуби Својот народ, со спасение ги овенчува кротките!
{149:5} Нека се радуваат светите славно, нека извикуваат радосно од своите постели!
{149:6} Нека им бидат на устите слава кон Бога, а во рацете мечеви остри од двете страни,
{149:7} за да извршат одмазда над народите, и казна над племињата;
{149:8} за да им ги фрлат царевите во вериги, а благородниците во железни окови;
{149:9} за да го извршат над нив одамна напишаниот суд - нека им биде на чест на сите Негови свети! Алилуја!
{150:1} Слава на Бога! Фалете Го Бога во Неговото Светилиште, Фалете Го во величеството на небесниот свод!
{150:2} Фалете Го заради Неговите силни дела, Фалете Го заради Неговата бескрајна величина!
{150:3} Фалете Го со звуците на рогот, Фалете Го со псалтир и лира,
{150:4} Фалете Го со игра и тапанче, Фалете Го со жичани инструменти и кавал,
{150:5} Фалете Го со звучни кимвали, Фалете Го со воскликнувачки кимвали!
{150:6} Сè што дише - Нека Го фали Господа! Алилуја!
