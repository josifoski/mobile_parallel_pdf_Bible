{1:1} Павле и Тимотеј, слуги на Христа Исуса, до сите свети во Христа Исуса, кои се во Филипи, со надзорниците и ѓаконите:
{1:2} благодат вам и мир од Бога нашиот Татко и од Господа Исуса Христа.
{1:3} Му благодарам на својот Бог секогаш кога си спомнувам за вас;
{1:4} непрекратно во секоја своја молитва се молам за сите вас со радост,
{1:5} заради вашето учество во проповедањето на Евангелието од првиот ден досега.
{1:6} Уверен сум во тоа, дека Оној, Кој го почна доброто дело во вас, ќе го доврши до Денот на Христа Исуса.
{1:7} А и право е да го мислам тоа за сите вас, зашто ве имам во срцето сите вас, кои сте соучесници со мене во благодатта - како во моите окови, така и во одбраната и утврдувањето на Евангелието.
{1:8} Зашто Бог ми е сведок како копнеам по сите вас во чувствителното милосрдие на Христа Исуса.
{1:9} И затоа се молам вашата љубов да изобилува сè повеќе и повеќе во сознавањето и во секакво расудување,
{1:10} за да можете да испитувате за она што е подобро: да бидете чисти и беспрекорни за Денот Христов,
{1:11} исполнети со плодовите на правдата, кои се преку Исуса Христа, за слава и пофалба на Бога.
{1:12} А сакам да знаете, браќа, дека ова што се случува со мене помогна мошне многу за ширењето на Евангелието,
{1:13} така што им стана јасно на целата царска стража и на сите други, дека сум во окови заради Христа,
{1:14} и дека повеќето од браќата во Господа, охрабрени од моите окови, се осмелуваат сè повеќе да го проповедаат без страв Божјото слово.
{1:15} Навистина, едни Го проповедаат Христа од завист и љубов кон препирки, а други од добра волја;
{1:16} едни од љубов, знаејќи дека лежам во окови за одбрана на Евангелието,
{1:17} а други Го навестуваат Христа од нечесно честољубие, не со чиста намера, мислејќи да ми нанесат неволја во моите окови.
{1:18} Но што тогаш? Само тоа: дека на секој начин, било дволично или искрено, Христос се проповеда. И му се радувам на тоа, а и ќе се радувам,
{1:19} зашто знам дека ова - преку вашата молитва и помошта на Духот на Исуса Христа, ќе ми биде за избавување,
{1:20} согласно моето цврсто очекување и надеж, дека во ништо нема да се засрамам; но како и секогаш во сета смелост, така и сега, Христос ќе се возвеличи во моето тело, било преку живот, или преку смрт.
{1:21} Зашто за мене живот е Христос, а умирањето - придобивка.
{1:22} Но ако и натаму живеам во телото, тоа за мене значи: плодна работа - и не знам што да изберам.
{1:23} Притиснат сум од две страни: имам желба да си отидам и да бидам со Христа, што е далеку подобро,
{1:24} но заради вас е попотребно да останам во телото.
{1:25} И наполно уверен во тоа, знам дека ќе останам и ќе продолжам со сите вас, за ваше напредување и за радост во верата.
{1:26} И вашата пофалба во Христа Исуса да биде уште поизобилна во мене, заради моето повторно доаѓање меѓу вас.
{1:27} Само однесувајте се достојно за Христовото Евангелие, за да можам јас - било да дојдам и да ве видам, било да сум отсутен да чујам за вас, дека стоите цврсто во еден дух, дека еднодушно се борите заедно за верата на Евангелието,
{1:28} и дека во ништо не се плашите од противниците: тоа е за нив знак за погибел, а за вас за спасение, и тоа од Бога,
{1:29} зашто вам ви се даде милост заради Христа не само да верувате во Него, туку и да страдате заради Него,
{1:30} имајќи ја истата борба, како што видовте во мене, а и сега слушате за мене.
{2:1} И така, ако има некаква утеха во Христа, ако има некакво охрабрување од љубов, ако има некаква заедница на Духот, ако има некакво внатрешно сочувство и сомилост,
{2:2} исполнете ја мојата радост, и мислете исто имајќи ја истата љубов, еднодушни со мисли насочени кон едно.
{2:3} Не правете ништо од натпреварување или од суетно честољубие, туку во понизност сметајте се еден друг за поголем од себеси!
{2:4} Не гледајте секој само на своето, туку секој нека гледа на она што се однесува за другите.
{2:5} Имајте ја во себе истата мисла, која беше и во Исуса Христа;
{2:6} Кој, иако е во Божјо обличје, не го сметаше како грабнато - тоа што е еднаков со Бога,
{2:7} туку се лиши Самиот Себе, и зеде обличје на слуга станувајќи сличен со луѓето.
{2:8} И откако се најде во лик како човек, Тој се понизи Самиот Себе и стана послушен до смрт, дури и до смрт на крст.
{2:9} Затоа и Бог Го превозвиши и Му подари име, што е над секое име,
{2:10} и во Исусовото име да се поклони секое колено на оние: кои се на небото, и на земјата, и под земјата;
{2:11} и секој јазик да исповеда дека Исус Христос е Господ, за слава на Бог Таткото.
{2:12} Затоа, возљубени мои, како што секогаш бевте послушни, не само кога сум при вас, туку уште повеќе сега, кога не сум при вас, изработувајте го своето спасение со страв и трепет.
{2:13} Зашто Бог е Оној, Кој дејствува во вас да сакате и да постапувате, според Неговата волја.
{2:14} Правете сè без ропот и двоумење,
{2:15} за да бидете беспрекорни и чисти, непорочни Божји чеда, среде опак и расипан род, меѓу кој светите како светила во светот,
{2:16} држејќи го цврсто словото на животот, за да имам со што да се фалам во Христовиот Ден, дека не трчав напразно и дека не се трудев напразно.
{2:17} Но, ако се и излевам како налевница врз жртвата и службата на вашата вера, се радувам и се радувам со сите вас.
{2:18} А исто така радувајте се и вие и радувајте се со мене.
{2:19} Се надевам во Господа Исуса дека ќе ви го испратам скоро Тимотеј, та и јас да се утешам кога ќе научам како сте вие.
{2:20} Зашто немам никого, кој е со иста душа како него, кој толку искрено ќе се грижи за вас,
{2:21} зашто сите други го бараат своето, а не она што е на Христа Исуса.
{2:22} Вие ја знаете неговата докажана верност, дека - како дете на таткото - со мене служеше во ширењето на Евангелието.
{2:23} Така, се надевам дека ќе го испратам него, веднаш штом ќе разберам што ќе стане со мене.
{2:24} А се надевам во Господа дека и јас самиот скоро ќе дојдам.
{2:25} Сметав пак за потребно да ви го испратам Епафродит, својот брат и соработник и соборец - а ваш пратеник, кој и служи на мојата потреба;
{2:26} зашто копнееше по сите вас и беше нажален зашто сте чуле дека бил болен.
{2:27} Навистина беше болен близу до смртта, но Бог му се смилува, и не само нему, туку и мене, за да не ми дојде жал врз жал.
{2:28} Затоа го испратив поскоро, да се зарадувате пак кога ќе го видите, и јас да бидам помалку нажален.
{2:29} И така, примете го во Господа со секаква радост и почитувајте ги таквите,
{2:30} зашто заради Христовото дело се најде близу до смртта, излагајќи го својот живот на опасност, за да го надомести, тоа што вие не можевте да ми услужите.
{3:1} И така, браќа мои, радувајте се во Господа! Мене не ми е здодевно да ви пишувам исто, а вам ви служи за безбедност.
{3:2} Пазете се од кучињата, пазете се од лошите работници, пазете се од лажно обрезание!
{3:3} Зашто, ние сме вистинското обрезание; ние, кои служиме со Божјиот Дух и се фалиме во Христа Исуса, а не се надеваме во телото,
{3:4} иако и јас можам да се доверам и на телото. Ако некој друг мисли дека може да се надева на телото, тоа јас, уште повеќе:
{3:5} обрезан сум во осмиот ден, од Израелевиот род сум, од Венијаминовото племе, Евреин од Евреите; по закон - фарисеј;
{3:6} по ревност - гонител на Црквата; по правдата на Законот бев беспрекорен.
{3:7} Но тоа што ми беше некогаш придобивка, тоа го сметав за загуба поради Христа.
{3:8} Во суштина, јас и сега сметам сè за загуба заради преважното познавање на Христа Исуса, Мојот Господ, заради Кого изгубив сè и сè сметам за отпад, за да Го придобијам Христа
{3:9} и да се најдам во Него, немајќи своја правда, која доаѓа од Законот; туку по правдата, која доаѓа преку верата на Христа: правдата од Бога врз основа на верата,
{3:10} за да Го познавам Него, и силата на Неговото воскресение, и учеството во Неговите страдања, станувајќи сличен на Него во Неговата смрт,
{3:11} та некако да достигнам до воскресението од мртви.
{3:12} Не велам дека веќе го достигнав или дека веќе дојдов до совршенство - туку настојувам да го достигнам, зашто и мене Христос ме достигна.
{3:13} Браќа, јас уште не мислам дека го достигнав!
{3:14} Но сепак правам едно: го заборавам она што е зад мене, а се стремам кон она што е пред мене; трчам кон целта: за наградата на горното призвание од Бога во Христа Исуса.
{3:15} И така, кои сме совршени мислиме вака; ако вие мислите и нешто поинаку, Бог ќе ви го открие и тоа.
{3:16} Но по она, до кое достигнавме, според истото правило и да бидеме едномислени!
{3:17} Угледајте се на мене, браќа и гледајте на оние, кои одат онака, како што и вие имате пример во нас!
{3:18} Зашто мнозина, за кои ви зборував многупати, а сега зборувам и со солзи одат како непријатели на крстот Христов.
{3:19} Нивниот крај е погибел; нивниот бог е стомакот; нивната слава е во нивниот срам; тие мислат само на земното.
{3:20} А нашето жителство е на небесата, од каде и Го очекуваме Спасителот, Господа Исуса Христа,
{3:21} Кој ќе го преобрази нашето унизено тело, да се сообрази со Неговото славно тело, според дејствието на Неговата сила, со која може да покори сè под Себе.
{4:1} Затоа, браќа мои возљубени и сакани, радост моја и венец, стојте така цврсто во Господа, возљубени!
{4:2} Ја молам Еводија и ја молам Синтихија да бидат едномислени во Господа.
{4:3} Да, те молам и тебе, верен другар, помагај им, зашто заедно со мене се трудеа во проповедањето на Евангелието, и со Климент, и со другите мои соработници, чии имиња се во Книгата на животот.
{4:4} Радувајте се секогаш во Господа! Пак велам: радувајте се!
{4:5} Вашата кротост да им биде позната на сите луѓе! Господ е близу.
{4:6} Не грижете се за ништо, туку во сè преку молитва и молба со благодарност искажувајте ги своите просби пред Бога!
{4:7} И Божјиот мир, што го надвишува секој ум, ќе ги запази вашите срца и вашите мисли во Христа Исуса.
{4:8} Впрочем, браќа, сè што е вистинско, што е чесно, што е праведно, што е чисто, што е љубезно, што е на добар глас - ако е некаква добродетел, ако е некаква пофалба - мислете на тоа!
{4:9} Она што го научивте, и примивте, и чувте, и видовте на мене - правете го тоа, и Бог на мирот ќе биде со вас!
{4:10} Се зарадував многу во Господа, зашто сега најпосле ја оживеавте својата грижа за мене. Вие и инаку се грижевте, но немавте прилика.
{4:11} Не го зборувам тоа заради скудност, зашто научив да бидам задоволен со она во што сум.
{4:12} Знам да живеам и во скудност, знам и во изобилство, научен сум на сè и во сешто: да бидам сит и да гладувам; да сум во изобилство и во скудност.
{4:13} Сè можам преку Христа, Кој ми дава сила.
{4:14} Туку добро направивте, што зедовте учество во моите неволји.
{4:15} А знаете и вие, Филипјани, дека во почетокот на проповедањето на Евангелието, кога заминав од Македонија, ниедна црква не беше со мене во давање и примање, освен единствено вие.
{4:16} Вие ми испративте во Солун, еднаш и двапати, за моја потреба.
{4:17} Не како да барам подарок, туку го барам плодот што се умножува на ваша сметка.
{4:18} Примив сè и имам сè во изобилство. Полн сум откако примив од Епафродит што ми испративте - благопријатен мирис, жртва пријатна благоугодна на Бога.
{4:19} А мојот Бог ќе ја исполни славно секоја ваша потреба, според Своето богатство - во Христа Исуса.
{4:20} А на нашиот Бог, и Татко, слава во сите векови Амин!
{4:21} Поздравете го секој верник во Христа Исуса! Ве поздравуваат браќата, кои се со мене.
{4:22} Ве поздравуваат сите свети, а особено оние од Ќесаревиот дом.
{4:23} Благодатта на нашиот Господ Исус Христос да биде со вашиот дух Амин!
