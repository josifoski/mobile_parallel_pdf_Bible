{1:1} Павле, Божјиот слуга и апостол на Исуса Христа, според верата на Божјите избраници и познавањето на вистината, која е според побожноста,
{1:2} во надежта за вечен живот, што пред вечни времиња го вети Бог, Кој не лаже,
{1:3} а во свое време го јави Своето Слово преку прогласувањето, што ми е доверено мене според заповедта на Бога, нашиот Спасител - до Тит, вистинското чедо на заедничката вера:
{1:4} благодат, милост и мир од Бог Таткото и Господа Исуса Христа, нашиот Спасител.
{1:5} Затоа те оставив на Крит, за да го средиш несвршеното и за да поставиш старешини по сите градови, како што ти наредив:
{1:6} ако е некој непорочен, маж на една жена, ако има деца кои веруваат, кои не се обвинети заради разузданост или непокорност;
{1:7} зашто епископот како Божји домоуправител треба да биде непорочен: не самољубив, не гневлив, не пијаница, не тепач, не лаком за срамна печалба,
{1:8} туку гостољубив, пријател на доброто, разумен, праведен, благочестив, воздржлив,
{1:9} кој се држи цврсто за верното слово, согласно со науката, за да може и да опоменува во здравата наука и да ги изобличува оние кои се противат.
{1:10} Имено, има многу непокорни, празнословци и измамници, особено од обрезаните,
{1:11} на кои треба да им се затвори устата, зашто тие заради срамна печалба растураат цели домови, учејќи го она што не треба.
{1:12} Еден од нив, нивен сопствен пророк, има речено: „Критјаните се секогаш лажливи, зли ѕверови, мрзливи трбуси!”
{1:13} Ова сведоштво е вистинско. Затоа изобличи ги строго, за да бидат здрави во верата,
{1:14} за да не им обрнуваат внимание на јудејските бајки и заповедите на луѓето кои се одвраќаат од вистината.
{1:15} За чистите сè е чисто; а за оние кои се нечисти и кои не веруваат, ништо не е чисто, туку им се онечистени и разумот и совеста.
{1:16} Исповедуваат дека Го познаваат Бога, но Го одречуваат со делата, како одвратни и непослушни и неподобни за какво и да е добро дело.
{2:1} А ти говори за она што се сложува со здравата наука:
{2:2} старците да бидат трезвени, чесни, разумни, здрави во верата, во љубовта, во трпението;
{2:3} исто така постарите жени да се владеат како што доликува на свети, да не клеветат, да не се предаваат на многу вино, туку да бидат учителки за доброто,
{2:4} за да ги учат младите жени да ги љубат своите мажи и своите деца,
{2:5} да бидат разумни, чисти, добри домаќинки, покорни на своите мажи, за да не се хули Божјото Слово.
{2:6} Исто така, опоменувај ги младите да бидат здраворазумни,
{2:7} давајќи се во сè себеси како пример за добри дела, во науката - нерасипаност, достоинство,
{2:8} здраво и беспрекорно слово, за да се засрами секој противник, немајќи што да каже лошо за нас.
{2:9} Опоменувај ги робовите за да им се покоруваат на своите господари, да настојуваат да им угодат, да не им противречат,
{2:10} да не поткрадуваат, туку да ја покажат својата добра верност, та да ја украсуваат во сè науката на нашиот Спасител, Бога.
{2:11} Зашто се јави Божјата благодат, која носи спасение за сите луѓе,
{2:12} која нè воспитува да се откажеме од безбожноста и светските похоти; да живееме разумно, праведно и побожно во сегашниов век,
{2:13} очекувајќи ја блажената надеж и славното јавување на нашиот Сèмоќен Бог и Спасител, Исус Христос,
{2:14} Кој се даде Самиот Себе место нас, за да нè избави од секакво беззаконие и да очисти за Себе сопствен народ, кој Му припаѓа, кој ревнува за добрите дела.
{2:15} Зборувај го ова и опоменувај, и изобличувај со целосна власт. Никој да не те презира!
{3:1} Напомнувај им да им се покоруваат на началствата и властите, да бидат послушни, да бидат готови за секое добро дело;
{3:2} никого да не хулат, да не се препираат, да бидат благородни, покажувајќи секаква кротост кон сите луѓе.
{3:3} Зашто и ние бевме некогаш неразумни, непокорни, скитници, робови на разни страсти и задоволства, живејќи во зло и завист, мразени и мразејќи се еден со друг.
{3:4} Но кога се јавија: добрината и човекољубието на Бога, нашиот Спасител,
{3:5} нè спаси не врз основа на праведните дела што сме ги направиле ние, туку по Својата милост, преку капењето на новораѓањето и обновувањето на Светиот Дух,
{3:6} Кого богато Го излеа на нас преку Исуса Христа, нашиот Спасител,
{3:7} та оправдани преку Неговата благодат да станеме наследници според надежта на вечниот живот.
{3:8} Верно е тоа слово, и сакам ова да го држиш цврсто; и оние, кои веруваат во Бога да се грижат да одат напред во добрите дела. Тоа е добро и полезно за луѓето.
{3:9} А избегнувај ги: глупавите распрашувања, родословијата, расправиите и препирките по однос на Законот, зашто се неполезни и суетни.
{3:10} Избегнувај човек кривоверец, по првото и второто опоменување,
{3:11} знаејќи дека таквиот човек се изопачил и дека греши, та се осудил сам себеси.
{3:12} Кога ќе ги пратам при тебе Артема или Тихик, побрзај да дојдеш при мене во Никопол, зашто решив да презимувам таму!
{3:13} Грижливо снабди ги за пат правникот Зина и Аполос, за да имаат сè што им треба!
{3:14} Но и нашите да се учат да бидат први во добрите дела, каде што е тоа неопходно потребно, за да не бидат без плод.
{3:15} Те поздравуваат сите, кои се со мене. Поздрави ги оние, кои нè љубат во верата. Благодатта со сите вас. Амин!
