{1:1} Јаков, слуга на Бога и на Господа Исуса Христа, до дванаесетте распрснати племиња, поздрав.
{1:2} Сметајте ја за чиста радост браќа мои, кога ќе паднете во разни искушенија,
{1:3} знаејќи дека испитувањето на вашата вера создава трпение!
{1:4} А трпението нека има совршено дело, за да бидете совршени и потполни: без никаков недостаток.
{1:5} Ако некому од вас му недостига мудрост, нека ја моли од Бога, Кој им дава на сите изобилно и без укор - и ќе му се даде.
{1:6} Но да моли со вера, без никакво сомнение; зашто оној кој се сомнева е сличен на морскиот бран кого ветерот го издига и го тера.
{1:7} Таквиот човек да не мисли, дека ќе прими нешто од Господа.
{1:8} Човекот со разделена душа е непостојан во сите свои патишта.
{1:9} Бедниот брат да се фали во својата возвишеност,
{1:10} а богатиот во својата понизност, зашто ќе помине како цветот на тревата.
{1:11} Зашто сонцето изгреа со жега и ја осуши тревата, па нејзиниот цвет отпадна и исчезна убавината на нејзиниот изглед. Така и богатиот ќе овене во своите патишта.
{1:12} Блажен е човекот, кој поднесува искушение, зашто кога ќе биде испитан, ќе прими венец на живот, што Бог им го ветил на оние, кои Го љубат.
{1:13} Ниеден, кој е искушуван, да не рече: „Бог ме искушува.” Зашто, Бог не се искушува од злото, и Самиот никого не искушува.
{1:14} Туку, секого го искушува неговата сопствена похот, која го влече и го мами.
{1:15} Потоа похотта зачнува и раѓа грев, а направениот грев раѓа смрт.
{1:16} Не заблудувајте се, возљубени браќа мои.
{1:17} Секој добар дар и секој совршен подарок доаѓа одозгора, од Таткото на светлината, во Кого нема измени, ниту сенка од промена.
{1:18} Тој нè роди според Својата волја преку Словото на вистината, за да бидеме првина на Неговите созданија.
{1:19} Знајте го ова, возљубени браќа мои: секој човек да биде брз во слушањето, а бавен во зборувањето, бавен на гнев,
{1:20} зашто човечкиот гнев не создава правда пред Бога.
{1:21} Затоа отфрлете од себе: секаква нечистота, и последниот остаток на злобата, и примете го со кротост во вас насаденото Слово, кое може да ги спаси вашите души.
{1:22} Но бидете извршители на Словото, а не само слушатели, кои се измамуваат себеси.
{1:23} Зашто, кој го слуша Словото, а не го извршува, сличен е на човек, кој го набљудува своето природно лице во огледало;
{1:24} ќе се погледне и ќе замине, и веднаш заборава каков бил.
{1:25} А кој ќе се загледа во совршениот закон на слободата и остане во него, не како заборавлив слушател, туку како вистински извршител, тој ќе биде блажен во својата дејност.
{1:26} Ако некој мисли дека е побожен, а не го зауздува својот јазик, туку го мами своето срце, неговата побожност е суетна.
{1:27} Ова е чиста и неизвалкана побожност пред Бога и Таткото: да бидат посетувани сираците и вдовиците во нивните неволји, и самиот да се пази себеси непорочен од светот.
{2:1} Браќа мои, имајте вера во нашиот славен Господ Исус Христос, не гледајќи кој е кој!
{2:2} Зашто ако на вашето собрание дојде човек со златен прстен и со светла облека, а влезе и сиромав во бедна облека,
{2:3} па погледате во оној, во светлата облека, и му речете: „Ти седни тука убаво!” а на сиромашниот му речете: „Ти стој таму!” или „Седни до моето подножје.”
{2:4} Не правите ли разлики помеѓу себе и така станавте судии со лоши помисли?”
{2:5} Послушајте, возљубени браќа мои, не ги избра ли Бог оние, кои се сиромаси пред светот, за да бидат богати во вера и наследници на Царството, кое им го ветил на оние, кои Го љубат?
{2:6} А вие го презревте сиромавиот! Не се ли богатите тие, кои ве угнетуваат и ве влечат по судилиштата?
{2:7} Не го хулат ли тие доброто име со кое сте наречени?
{2:8} Ако пак го исполнувате царскиот закон според Писмото: „Љуби го својот ближен како самиот себе!”- добро правите.
{2:9} Но ако гледате на лице, правите грев, и законот ве осудува како престапници.
{2:10} Зашто кој го пази целиот закон, а се сопне само во едно, станува виновен за сè.
{2:11} Зашто Оној Кој рекол: „Не прави прељуба!” рекол и: „Не убивај!” Ако не направиш прељуба, а убиеш, стануваш престапник на законот.
{2:12} Така зборувајте и така постапувајте како луѓе, кои ќе бидат судени по законот на слободата.
{2:13} Зашто судот нема милост кон оној, кој не покажувал милост. Милоста слави победа над судот.
{2:14} Каква е ползата, браќа мои, ако некој рече дека има вера, а нема дела? Може ли верата да го спаси?
{2:15} Ако некој брат или сестра се голи и без секојдневната храна,
{2:16} па некој од вас им рече: „Одете си во мир, стоплете се и наситете се!” а не им даде она, што им е потребно за телото, каква е ползата?
{2:17} Така и верата: ако нема дела, мртва е сама по себе.
{2:18} Но ако некој рече: ти имаш вера, а јас имам дела. Покажи ми ја својата вера без дела, а јас ќе ти ја покажам верата од моите дела.
{2:19} Ти веруваш дека има само еден Бог. Добро правиш; и бесовите веруваат и треперат.
{2:20} Сакаш ли пак да сознаеш, суетни човеку, дека верата без дела е мртва?
{2:21} Нашиот татко Авраам не беше ли оправдан од делата, кога го принесе на жртвеникот својот син Исак?
{2:22} Гледаш дека верата соработуваше со неговите дела, и дека верата преку делата стигна до совршенството.
{2:23} И така се исполни Писмото, кое вели: „Авраам Му поверува на Бога, и тоа му се засмета за правда, и се нарече Божји пријател.”
{2:24} Гледате дека човекот се оправдува преку дела, а не само преку вера.
{2:25} Исто така и блудницата Раав не се оправда ли преку дела, кога ги прими согледувачите и кога ги испрати по друг пат?
{2:26} Имено, како што е телото без дух мртво, така и верата без дела е мртва.
{3:1} Не бидете, браќа мои, мнозина од вас учители, зашто знаеме дека ќе бидеме построго осудени за тоа.
{3:2} Зашто сите ние грешиме многу. Ако некој не греши во зборувањето, тој е совршен човек, способен да го заузда и целото свое тело.
{3:3} И кога на коњите им ставаме узда во устата, за да ни се покоруваат, и можеме да управуваме со целото нивно тело.
{3:4} Ете, и корабите, иако се толку големи и се гонети од силни ветрови, со нив управува мошне мала крмичка, каде што сака кормиларовата волја.
{3:5} Така и јазикот е мал член, но се фали со големи работи. Ете, како мал оган запалува голема шума!
{3:6} И јазикот е оган, свет на неправда; јазикот се наоѓа меѓу нашите членови: го онечистува целото тело и, потпален од пеколот, го запалува текот на нашиот живот.
{3:7} Зашто, секаков вид ѕверови и птици, лазачи и морски животни, се скротуваат и се скротени од човечкиот род,
{3:8} но никој од луѓето не може да го скроти јазикот, немирно зло, полн со смртоносен отров.
{3:9} Со него Го благословуваме нашиот Господ и Татко, и со него ги проколнуваме луѓето, кои се создадени според Божјо подобие.
{3:10} Од истата уста излегува благослов и проклетство. Тоа не смее, браќа мои, да биде така.
{3:11} Тече ли од изворот, од ист отвор, слатка и горчлива вода?
{3:12} Може ли, браќа мои, смоквата да роди маслинки, или лозата смокви? Така ни солениот извор не може да даде слатка вода.
{3:13} Кој е меѓу вас мудар и разумен? Со добро владеење нека ги покаже своите дела во мудра смиреност.
{3:14} Ако ли пак во своето срце имате горчлива завист и карање, не се фалете и не лажете против вистината!
{3:15} Тоа не е мудрост, која слегува одозгора, туку е земна, душевна, демонска;
{3:16} зашто каде се зависта и карањато, таму е неред и секакво лошо нешто.
{3:17} А мудроста која доаѓа одозгора, пред сè: е чиста, потоа мирољубива, блага, покорна, полна со милост и добри плодови, непристрасна и нелицемерна.
{3:18} А плодот на правдата се сее во мир, за оние кои создаваат мир.
{4:1} Од каде се војните и од каде се борбите меѓу вас? Не доаѓаат ли од вашите страсни желби, што се борат во вашите членови?
{4:2} Сакате и немате, убивате и завидувате, и не можете да постигнете; се борите и војувате. Немате, зашто не молите.
{4:3} Барате, но не добивате, зашто барате погрешно, за да го трошите во вашите страсни желби.
{4:4} Прељубници, не знаете ли дека пријателството со светот е непријателство против Бога? И така, кој сака да му биде пријател на светот, Му станува непријател на Бога.
{4:5} Или, мислите ли дека Писмото вели напразно: „До ревност го љуби духот, кој живее во нас?”
{4:6} Но дава поголема благодат. Затоа вели: „Бог им се противи на горделивите, а на смирените им дава благодат.”
{4:7} И така, покорете Му се на Бога; а противите се на ѓаволот и ќе побегне од вас.
{4:8} Приближете се кон Бога, и Тој ќе се приближи кон вас; Исчистете ги рацете, грешници, и очистете ги срцата, луѓе со разделена душа!
{4:9} Бидете нажалени, тагувајте, и заплачете: вашата смеа нека се претвори во тага, а радоста во жалост!
{4:10} Бидете понизни пред Господа, и Тој ќе ве возвиши!
{4:11} Не клеветете се еден друг, браќа; кој го клевети својот брат или го суди својот брат, го клевети законот и го суди законот. А ако го судиш законот, не си извршител на законот, туку негов судија.
{4:12} Само еден е Законодавец и Судија, Кој може и да спаси и да погуби. А кој си ти, што го осудуваш ближниот?
{4:13} Слушајте сега вие, кои велите: „Денес или утре ќе одиме во овој или во оној град, и таму ќе останеме една година, и ќе тргуваме и ќе спечалиме”,
{4:14} вие, кои не знаете што ќе биде утре: зашто, што е вашиот живот? Вие сте пареа, која се јавува за миг, и потоа исчезнува.
{4:15} Место да зборувате: „Ако Господ сака, ќе живееме и ќе направиме ова или она”,
{4:16} вие сега се фалите во својата надуеност. Секоја таква фалба е зла.
{4:17} И така, кој знае да прави добро, а не го прави, грев му е.
{5:1} Послушајте сега, вие богати: плачете и ридајте над неволјите, што идат на вас.
{5:2} Вашето богатство изгни, и молците ги изедоа вашите раскошни облеки.
{5:3} Вашето злато и сребро за’рѓа; и нивната ‘рѓа ќе биде сведоштво против вас, и како оган ќе ги проголта вашите тела. Насобравте богатство во последните денови.
{5:4} Еве, платата на работниците, кои ги ожнија вашите ниви, што вие им ја скусивте, вика, и извиците на жетварите дојдоа до ушите на Господ над Силите.
{5:5} Вие живеевте на земјата раскошно и разуздано; ги потхранивте своите срца, како за денот на клање.
{5:6} Го осудивте, го убивте праведникот; и тој не ви се противи.
{5:7} И така, бидете трпеливи, браќа, до Господовото доаѓање! Ете, земјоделецот го чека скапоцениот род од земјата, чека трпеливо додека не го прими раниот и доцниот дожд.
{5:8} Чекајте трпеливо и вие, зацврстете ги своите срца, зашто е близу Госповото доаѓање.
{5:9} Не воздивнувајте, браќа, еден против друг, за да не бидете осудени: ете, Судијата стои пред вратата.
{5:10} За пример на злострадањата и на долготрпението земете ги, браќа, пророците, кои зборуваа во Господово име.
{5:11} Ете, блажени ги наречуваме оние, кои претрпеа. Чувте за трпењето на Јов, а видовте како Господ го заврши тоа; зашто Господ е многумилостив и сочувствителен.
{5:12} А пред сè, браќа мои, не колнете се ни во небото, ни во земјата, ниту со некаква друга клетва! Вашето „да”, да биде „да”, а вашето „не” - „не”, за да не паднете под суд.
{5:13} Страда ли некој меѓу вас, нека се моли; весел ли е некој, нека Го фали Бога.
{5:14} Боледува ли некој меѓу вас, нека ги повика старешините на црквата, и тие нека се помолат над него, и нека го помажат со масло во името на Господа,
{5:15} и молитвата на вера, ќе го спаси болниот и Господ ќе го крене, и ако направил гревови, ќе му бидат простени.
{5:16} И така, исповедајте си ги гревовите еден на друг и молете се еден за друг, за да оздравите! Делотворната молитва на праведникот има голема сила.
{5:17} Илија беше човек по природа ист како и ние, и се помоли со молитва да нема дожд и не падна дожд на земјата три години и шест месеци.
{5:18} И пак се помоли, па небото даде дожд, и земјата го произведе својот плод.
{5:19} Браќа мои, ако некој се отклони од вистината, и некој го го поврати,
{5:20} нека знае дека оној, кој ќе го врати грешникот од неговиот заблуден пат, ќе ја спаси неговата душа од смрт и ќе покрие мноштво на гревови.
