{1:1} Како седи осамена престолнината, некогаш полна со народ; стана како вдовица, некогаш голема меѓу народите. Владетелката над покраините, сега поданичка.
{1:2} Ноќите ги поминува плачејќи горко, со солзите ги покрива образите. Нема никого да ја утеши, од сите кои ја љубеа. Сите пријатели ја изневерија и и станаа непријатели.
{1:3} Протеран е Јуда, во неволја е и на тешко заточение. Сега живее меѓу многубожците, не наоѓа починка. Сите гонители ја достигаат во теснините.
{1:4} Сионските патишта тагуваат, зашто никој не доаѓа на прослави. Сите врати се разурнати, свештениците воздивнуваат, расплакани се неговите девици, а тој е полн со горчило.
{1:5} Сега господарат неговите угнетувачи, непријателите ликуваат: Господ го ражалости заради неговите премногу гревови. Децата му отидоа на заточение пред угнетувачот.
{1:6} Се повлече од Сионската Ќерка сета нејзина слава. Кнезовите и станаа како елени, кои не наоѓаат пасиште, немоќно одат тие пред гонителите.
{1:7} Ерусалим си спомнува за деновите на бедата и скитањето, кога народот му падна во рацете на непријателот, а никој не му даде помош. Угнетувачите го гледаа смеејќи се на неговата пропаст.
{1:8} Ерусалим згреши тешко, стана како женината нечистота. Сите што го почитуваа, сега го презираат: зашто ја видоа неговата голота. Тој само плаче и се свртува назад.
{1:9} Скутовите му се извалкани, ни не сонуваше што го чека. Длабоко падна, а никој да го теши. „Погледај ја Господи, мојата неволја: зашто непријателот ликува.”
{1:10} Непријателот посега со раката кон сите негови скапоцености. Гледаше како многубожците навлегуваат во неговото светилиште, оние на кои им го забрани и пристапот во Својот собир.
{1:11} Сиот Негов народ воздивнува барајќи леб; сите даваат бесценети камења за храна, за да живнат повторно. Ете, Господи, погледај, зашто сум презрен!
{1:12} Сите вие, кои поминувате по патот, погледајте и видете има ли болка каква што е болката со која сум погоден јас, со која Господ ме удри во денот на Својот жесток гнев!
{1:13} Пушти оган од висината, го втера во моите коски. Пред ногата ми оптегна мрежа и така ме обори назад; ме растажи, ме ожалости за сите времиња.
{1:14} Ме натовари со моите гревови, ги пристегна со Својата рака; ми ги навали врз вратот, ми ја одзеде силата. Господ ме предаде во нивните раце, не можам да се исправам.
{1:15} Господ ги отфрли сите јунаци од мојата средина: го свика собранието против мене, за да ги уништи моите млади луѓе. Господ ме изгази во каца, девицата, Јудината ќерка.
{1:16} Затоа треба да плачам, очите ми леат солзи, зашто е далеку од мене мојот утешител, за да ми го поврати духот. Моите синови се поразени, премногу силен беше непријателот.
{1:17} Сион ја испружува раката, му нема утешител. Господ против Јакова повикува угнетувачи од сите страни; и така Ерусалим стана страшило меѓу нив.
{1:18} Господ, Тој е праведен: зашто му се спротивставив на Неговиот збор. Ох, чујте сите народи, гледајте ја мојата болка: мои девици, мои млади луѓе, сите отидоа во прогонство!
{1:19} Ги повикав сите свои пријатели, но тие ме измамија. Моите свештеници и старешините загинаа во градот барајќи храна, за да живнат повторно.
{1:20} Погледај, Господи, во каква тешкотија сум, мојата утроба трепери, срцето ми се згрчува во градите, зашто јас упорно ти се противев! Надвор мечот ги покоси моите синови, а внатре смрт.
{1:21} Чуј како стенкам: ми нема утешител! Сите непријатели чуја за мојата несреќа и ликуваат зашто го направи тоа! Дај да дојде денот што си го објавил, за да им биде ним како мене.
{1:22} Сето нивно зло нека се покаже пред Твоето лице, а тогаш постапувај со нив како што си постапил со мене за сите мои гревови! Зашто само воздивнувам, а моето срце тагува.
{2:1} Како со мрак ја покри Господ во Својот гнев Сионската Ќерка. Од небо на земја ја фрли Израелевата слава ! И не си спомна за Своето подножје во денот на Својот гнев!
{2:2} Господ ги сотре без милост сите Јаковови живеалишта, во Својот гнев ги разурна тврдините на Јудината ќерка; со земјата ги срамни и ги проколна царството и неговите кнезови.
{2:3} Во Својот распламтен гнев ја скрши сета Израелева сила, ја повлече Својата десница пред непријателот; во Јакова раздува огнен пламен што изгорува сè наоколу.
{2:4} Го оптегна лакот како непријател, ја испружи десницата како враг, убивајќи сè што беше мило за очите. Врз шаторот на Сионската ќерка го истури како оган Својот разјарен гнев.
{2:5} Господ беше како непријател: го истреби Израел, ги разурна неговите дворци, ги сруши неговите тврдини, и ги намножи на Јудината ќерка воздивнувањата и ридањето.
{2:6} Му ја разурна сеницата како на градина, му го разруши местото на состанокот. Господ ги фрли во заборав прославите и саботите на Сион; во Својот гнев ги презре царот и свештеникот.
{2:7} Господ го отфрли Својот жртвеник, Му се згади Неговото Светилиште. Во рацете на непријателот ги предаде своите ѕидови и дворци. Бучеа во Господовиот Дом како на празничен ден.
{2:8} Господ науми да ги разурне ѕидовите на Сионската Ќерка. Го оптегна јажето за мерење, не ја задржа раката од рушење. Предните ѕидови и ѕидовите, ги завитка во тага:
{2:9} Нивната врата пропадна во земјата, тој им ги скрши бравите; царот и кнезовите се меѓу народите, нема Закон! Ни кај пророците веќе не се наоѓаат Господовите виденија.
{2:10} Старешините на Сионската Ќерка седат на земја и молчат, ја посипуваат главата со прав, препашуваат вреќишта. Кон земјата ги наведнуваат главите Ерусалимските Ќерки.
{2:11} Ми истекоа очите од солзи, мојата утроба се растрепери, црниот дроб ми се истури на земја заради сломот на ќерката на мојот народ, зашто децата и доенчињата умираат по раскрсниците на градот.
{2:12} Им зборуваат на своите мајки: „Каде се лебот и виното?” Додека умираат како ранети по раскрсниците на градот, додека ја испуштаат својата душа на градите на своите мајки.
{2:13} Со што да те споредам? На кого личиш, Ерусалимска Ќерко? Со кого да те споредам, како да те утешам, девице, Сионска Ќерко? Зашто твојата несреќа е неизмерлива како морето. Кој ќе те исцели?
{2:14} Виденијата на твоите пророци беа измама и лага, тие не го открија твоето беззаконие за да те одвратат од заточението, те измамуваат со привиди, лажни и измамливи.
{2:15} Над тебе плескаат со рацете сите, кои поминуваат по патот, свират со устата и вртат со главата заради ерусалимската ќерка: „Дали е тоа градот прочуен по убавина, радост за сиот свет?”
{2:16} Против тебе ја отворуваат устата сите твои непријатели, свиркаат, чкртаат со забите и велат: „Ја изедовме! Тоа е ден по кој копнееме, го доживеавме, го видовме!”
{2:17} Господ ја исполни Својата замисла, го одржа Својот збор, кој го нареди во дамнешни денови: те разурна немилостиво. Непријателот ликува заради тебе, твојот противник го подигна својот рог.
{2:18} Викај кон Господа со сиот глас, ридај Сионска ќерко! Твоите солзи нека течат како поток дење и ноќе. Не си давај починка себеси, зеницата на твоето око нека не се одмори.
{2:19} Стани, викај ноќе при секоја смена на стражата. Излеј го своето срце како вода пред Господовото лице, подигај ги рацете кон Него и барај милост за своите нејаки дечиња, кои умираат од глад по аглите на улиците.
{2:20} Погледај, Господи, и види кому му го направи тоа. Зар жените да го јадат својот пород, децата што ги лулеат во прегратка? Зар требаа да бидат исклани во Господовото Светилиште свештениците и пророците?
{2:21} Во уличниот прав лежат: деца и старци; моите девици и моите момчиња паднаа од меч. Ти ги погуби во денот на Својот гнев, ти ги искла немилостиво.
{2:22} Ти како на свечен ден, ги повика од сите страни моите ужаси. Во денот на Господовиот гнев никој не преживеа, никој не се спаси. Тие кои што ги лулеав и што ги одгледав, мојот непријател ги истреби сите.
{3:1} Јас сум човек, што ја запозна бедата под прачката на Неговиот гнев.
{3:2} Мене ме одведе и ме натера да одам во темнина и без светлина.
{3:3} И токму мене ме бие и ме удира непрекратно Неговата рака.
{3:4} Го исцеди моето месо, мојата кожа, ги искрши моите коски.
{3:5} Ми направи јарем, главата ми ја опточи со тешкотии.
{3:6} Ме остави да живеам во темнини, како одамна умрените.
{3:7} Ме соѕида, и јас не можам да излезам, ми ги стежна моите окови.
{3:8} Кога викав и молев за помош, ја одбиваше мојата молитва.
{3:9} Ми ги соѕида патиштата со делкан камен, ми ги затрупа моите патишта.
{3:10} За мене Тој беше мечка која дебне, лав во заседа.
{3:11} Ме водеше во непроодни патишта, ме раскинуваше, ме оставаше да умирам.
{3:12} Го оптегнуваше Својот лак и ме гаѓаше како цел за своите стрелички.
{3:13} Во слабините ми ги закачи стреличките, синовите на својот тул.
{3:14} Станав смешен за својот народ, секојдневна нивна песна.
{3:15} Ме хранеше со горчина, ме напојуваше со пелин.
{3:16} Ме оставаше да ги кршам забите гризејќи камен, ме закопуваше во пепел.
{3:17} И го одзеде мирот на мојата душа, и ги заборавив добрите работи.
{3:18} Реков: дотраја мојата сила и надежта, која ми доаѓа од Господа.
{3:19} Спомни си за мојата беда и страдањата, за пелинот и за отровот!
{3:20} Непрекратно мисли на тоа и се суши душата во мене.
{3:21} Тоа го носам во срцето и затоа се надевам.
{3:22} Заради Господовите добрини не сме уништени, Неговите милости никогаш не престануваат.
{3:23} Тие се нови секое утро: Твојата верност е голема!
{3:24} „Господ е мој дел,” ми вели душата, и затоа се надевам во Него.”
{3:25} Добар е Господ за оној, кој се надева во Него, за душата, која Го бара.
{3:26} Блазе му на тој, кој трпеливо чека спасение од Господа.
{3:27} Блазе му на човекот кога тој носи јарем во својата младост.
{3:28} Нека седи во осаменост и нека молчи, зашто Тој му го наметна тоа;
{3:29} нека ги долепи усните до правот, можеби уште има надеж!
{3:30} Нека му го сврти образот на оној, кој го бие, нека се засити со подигравка.
{3:31} Зашто Господ не отфрла никого засекогаш:
{3:32} зашто и ако растажи, Тој се смилува заради Својата голема љубов.
{3:33} Бидејќи Тој не по волјата на Своето срце ги казнува и ги огорчува синовите човечки.
{3:34} Кога се газат со нозе сите земни затвореници,
{3:35} кога му се изопачува правдата на човекот пред лицето на Сèвишниот,
{3:36} кога му се нанесува неправда на човекот во парница, зар Господ не гледа?
{3:37} Кој рекол нешто и се случило? Не го заповеда ли тоа Господ?
{3:38} Не доаѓаат ли од устата на Сèвишниот и доброто и злото.
{3:39} На што се жалат живите луѓе? секој на својот грев.
{3:40} Да ги испитаме, да ги пребараме своите патишта и да Му се вратиме на Господа.
{3:41} Да ги подигнеме своето срце и своите раце кон Бога, Кој е на небесата.
{3:42} Да, ние се одметнавме, бевме непокорни, а Ти, Ти не проштаваше!
{3:43} Опфатен од Својот гнев, нè гонеше, нè умртвуваше и не нè штедеше.
{3:44} Се завитка со облак, за да не стигне молитвата до Тебе.
{3:45} Направи од нас гној и мерзост меѓу народите.
{3:46} Сите наши непријатели отворија уста против нас.
{3:47} Ужасот и јамата ни беа судбина, пропаст и гибел!
{3:48} Потоци солзи течат од моите очи заради пропаста на Ќерката на мојот народ.
{3:49} Моите очи леат солзи непрекратно, зашто нема прекратување
{3:50} додека Господ не погледа и не види од небесата.
{3:51} Моето око ми задава болка заради ќерките на мојот град.
{3:52} Упорно како птица ме гонат сите, кои ме мразат, а без причина.
{3:53} Го фрлија мојот живот во јама и ја затрупаа со камења.
{3:54} Водата ми стигна над главата, си реков себеси: „Загинав!”
{3:55} И тогаш го повикав Твоето име Господи, од најдлабоката јама.
{3:56} Ти го чу мојот глас: Не затнувај си ги ушите на моите повици!
{3:57} На денот на моето молење за помош беше близу до мене, велеше: „Не бој се!”
{3:58} Ти, Господи, избори правда за мојата душа, Ти го избави мојот живот.
{3:59} Ти, Господи, виде како ме угнетуваат, пресуди ми правда.
{3:60} Ти ја виде сета нивна одмазда, сите измами против мене.
{3:61} Ги чу, Господи, сите нивни подигравки, сите лукавштини против мене.
{3:62} Усните на моите противници и нивните мисли против мене се по цел ден.
{3:63} Кога седат, кога стануваат, само погледај: јас сум им потсмешлива песна.
{3:64} Врати им, Господи, мило за драго, според делата на нивните раце.
{3:65} Направи да им окорават срцата, удри ги со Своето проклетство.
{3:66} Гони ги гневно и истреби ги сите под Своите небеса, Господи!
{4:1} Како потемне златото, тоа суво злато! Светото камење се истури по аглите на сите улици.
{4:2} Сионските синови, некогаш ценети како најчисто злато, ах! сега ги ценат како глинени садови, како дело на грнчаревите раце!
{4:3} Па и шакалите ги подаваат градите и ги дојат младите, но ќерките на мојот народ станаа сурови како ноеви во пустината.
{4:4} Јазикот на доилчето се лепи за непцето од жед. Децата пиштат за леб, а никој да им го даде.
{4:5} Оние, кои некогаш се сладеа со избрани јадења гниат по улиците; некогаш носени во црвено сукно сега се тркалаат по буништето.
{4:6} Поголем беше гревот на Ќерката на мојот народ отколку гревот на Содом, што во миг на окото беше разурнат, а ничија рака не се дигна против него.
{4:7} Нејзините младинци беа некогаш почисти од снегот, побели од млекото, порумени од корал им беа телата, лицето мазно како сафир.
{4:8} Сега образот им е поцрн од саѓите, не се препознаваат веќе на улица. Кожата им се лепи за коските, сува како дрво.
{4:9} Како се среќни оние што мечот ги прободе, посреќни од оние, кои ги умртви гладот; кои паѓаат исцрпени, зашто им недостигаат земјините плодови.
{4:10} Рацете на жените со меко срце ги вареа своите деца, се хранеа со нив во времето на пропаста на Ќерките на мојот народ.
{4:11} Господ го засити Својот бес, ја излеа својата јаросна расрденост, раздува на Сиои оган, што ги изгорува и самите негови основи.
{4:12} Не веруваа земните цареви ни вкупното население на земјата дека угнетувачот и непријателот ќе влезат низ ерусалимската врата.
{4:13} Заради гревот на своите пророци, заради беззаконието на свештениците, кои сред градот ја пролеваа крвта на праведниците!
{4:14} Бладаа како слепи по улиците, извалкани со крв, та никој не смееше да се допре до нивната облека.
{4:15} Отстапете нечисти! - им викаат. Отстапете! Не допирајте се!” И тие си заминаа смутени; а меѓу народот говореа: „Подобро е да ги нема! „
{4:16} Господовото лице ги распрсна, Тој веќе не ги гледаше. Не ги почитуваат веќе свештениците, не ги сожалуваат старците.
{4:17} Очите веќе ни потемнеа, чекајќи помош но напразно! од нашите стражарници, гледајќи во далечина, го чекавме народот, кој не можеше да нè спаси.
{4:18} Не дебнат при чекорите за да не одиме по своите раскрсници. Ни се ближи крајот, ни се исполнија деновите, доаѓа нашиот крај.
{4:19} Нашите гонители беа побрзи од орлите на небото; нè гонеа во планината, нè пречекуваа во заседа во пустината.
{4:20} Нашиот животен здив, Господовиот помазамик, падна во нивните јами - тој за кого што зборувавме: „Во неговата сенка ќе живееме меѓу народите.”
{4:21} Радувај се и весели се, Едомска ќерко, Ти, која што живееш во земјата Уз! Чашата ќе дојде и до тебе, ќе се испијаниш и ќе се разголиш.
{4:22} Твојот грев е искупен, Сионска ќерко, веќе не ќе те водат во прогонство. Ќе го казнат твоето беззаконие, Едомска ќерко, ќе ги откријат твоите гревови.
{5:1} Спомни си Господи што нè најде, погледај, види го нашиот срам!
{5:2} Нашето наследство падна во рацете на странците, нашите домови им припаднаа на туѓинците.
{5:3} Сирачиња сме: немаме татко, мајките ни се како вдовици.
{5:4} Водата што ја пиеме ја плаќаме со сребреници, треба да платиме и за дрво.
{5:5} Јаремот ни е на вратот, нè гонат, исцрпени сме, не нè оставаат да здивнеме.
{5:6} Ги пружаме рацете кон Египет и Асирија за да се наситиме со леб.
{5:7} Нашите татковци згрешија, и веќе ги нема, а ние ги носиме казните за нивните беззаконија.
{5:8} Робови ни заповедаат а никој - да нè избави од нивните раце.
{5:9} Го донесуваме својот леб излагајќи го животот на меч во пустината.
{5:10} Кожата ни гори како вжарена печка, со треска од пламенот на гладта.
{5:11} Ги осквернија жените на Сион и девиците во јудејските градови.
{5:12} Со свои раце ги бесеа кнезовите, не ги почитуваа ни старечките лица.
{5:13} Момчињата ги натераа да мелат, децата паѓаа под бремето на дрвата.
{5:14} Старците ја оставија вратата, младите веќе не свират на лири.
{5:15} Ја снема радоста од нашите срца, нашето играње се претвори во тажење.
{5:16} Венецот падна од нашата глава, тешко ни нам што згрешивме!
{5:17} Еве, зошто ни болува срцето, еве, зошто ни се покриваат очите:
{5:18} затоа што опусте Сионската Гора и по неа скитаат шакали.
{5:19} А Ти, Господи, остануваш за секогаш, Твојот престол е од колено до колено.
{5:20} Зошто да нè заборавиш за секогаш, да нè оставиш за долго време?
{5:21} Врати нè кон себе, Господи, и ќе се обратиме. Обнови ги нашите денови како што беа некогаш.
{5:22} Или сакаш да нè зафрлиш сосем и да се срдиш бескрајно на нас?
