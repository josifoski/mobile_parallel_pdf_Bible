{1:1} Павле, преку Божја волја апостол на Исуса Христа, до светите во Ефес и верните во Христа Исуса:
{1:2} благодат на вас и мир од Бога, нашиот Татко и од Господа Исуса Христа!
{1:3} Да биде благословен Бог и Таткото на нашиот Господ Исус Христос, Кој нè благослови, во Христа, со секаков духовен благослов во небесните места;
{1:4} зашто нè избра во Него, пред создавањето на светот, за да бидеме свети и непорочни пред Него во љубов.
{1:5} Како што нè и определи однапред за да нè посини преку Исуса Христа, по благоволение на Својата волја,
{1:6} за да биде фалена славата на Неговата благодат, со која нè дарува во Возљубениот,
{1:7} во Кого имаме откуп преку Неговата крв, прошка на гревовите, според богатството на Неговата благодат,
{1:8} која ја излеа изобилно на нас во секоја мудрост и разумност, -
{1:9} соопштувајќи ни ја тајната на Својата волја, според Своето благоволение, што го одреди во Него,
{1:10} за да ја спроведе кога ќе се исполнат времињата: за да соедини повторно во Христа: сè што е на небесата и што е на земјата - во Него,
{1:11} во Кого и ние бевме избрани за наследници, зашто бевме определени однапред со одлуката на Оној, Кој прави сè по советот на Својата волја,
{1:12} за да бидеме за пофалба на Неговата слава, ние, кои веќе отпорано се надевавме во Христа.
{1:13} Во Него и вие, откако го чувте словото на вистината - Евангелието на вашето спасение - и откако и вие поверувавте, станавте запечатени со Светиот Дух на ветувањето.
{1:14} Кој е залог за нашето наследство, за откупување на оние кои станаа Божја сопственост - за пофалба на Неговата слава.
{1:15} Затоа и јас, откако чув за вашата вера во Господа Исуса и за вашата љубов кон сите свети,
{1:16} не прекратувам да заблагодарувам за вас, спомнувајќи ве во своите молитви,
{1:17} та Бог на нашиот Господ Исус Христос, Таткото на славата, да ви даде дух на мудрост и откровение во вистинското познавање на Него:
{1:18} и да ги избистри очите на вашето срце, за да знаете каква е надежта на Неговото повикување, колкаво е богатството на Неговото славно наследство во светите,
{1:19} и колку е преголема Неговата сила кон нас, кои веруваме - според дејствувањето на Неговата моќна сила;
{1:20} чие дејство го покажа во Христа, кога Го воскресна од мртвите и Го постави оддесно на Себеси во небесните места,
{1:21} далеку над секое началство, и власт, и сила, и господство и над секое име, кое се спомнува не само во овој свет, туку и во идниот.
{1:22} И сè Му покори под Неговите нозе, а Него Го постави за Глава над сè на Црквата,
{1:23} која е Негово Тело - полнота на Оној, Кој исполнува сè во сè.
{2:1} И вас, кои бевте мртви поради вашите престапи и гревови,
{2:2} во кои живеевте некогаш според векот на овој свет, според кнезот на воздушните сили - духот, кој дејствува сега меѓу синовите на непокорноста.
{2:3} Меѓу овие, и ние живеевме некогаш во своите телесни страсти, извршувајќи ги похотите на телото и на помислите и бевме по природа чеда на гневот како и сите други.
{2:4} Но Бог, Кој е богат во милост - поради Својата голема љубов со која нè возљуби нас,
{2:5} нè оживе заедно со Христа и нас, кои бевме мртви поради нашите гревови, - по благодат сте спасени! -
{2:6} и со Него нè воскресна и со Него нè седна во небесните места, во Христа Исуса,
{2:7} та, во идните векови да го покаже преголемото богатство на Својата благодат, според Својата добрина кон нас во Христа Исуса.
{2:8} Зашто по благодат сте спасени, преку верата, и тоа не е од вас самите - тоа е Божји дар!
{2:9} Не од делата, за да не се фали некој.
{2:10} Имено, Негово дело сме, создадени во Христа Исуса, за добри дела, кои Бог ги подготви однапред, за да живееме во нив.
{2:11} Затоа спомнувајте си, дека вие, кои некогаш бевте незнабошци по тело, и наречувани необрезани од оние, кои се наречуваа обрезани, и кои се тоа по телото, по човечко дело;
{2:12} во она време бевте без Христа, оттуѓени од израелското општество, и туѓи на заветите на ветувањето, без надеж и без Бога во светот.
{2:13} А сега во Христа Исуса, вие кои некогаш бевте далеку, станавте близу преку Христовата крв.
{2:14} Зашто Тој е нашиот мир, Кој од двете направи едно, и го разурна преградниот ѕид, што ги делеше,
{2:15} и во Своето тело го уништи непријателството и законот со неговите заповеди и одредби, и создавајќи мир, од двата да создаде во Себе еден нов човек,
{2:16} и обата во едно тело да ги помири со Бога преку крстот, откако го уби врз него непријателството.
{2:17} Тој дојде да ви проповеда мир на вас, кои бевте далеку и мир на оние, кои беа близу:
{2:18} зашто преку Него, и едните и другите, имаме пристап при Таткото во еден Дух.
{2:19} Затоа, вие не сте веќе туѓинци и придојденици, туку сте сограѓани на светите и домашни на Бога,
{2:20} надѕидани врз основата на апостолите и пророците, а аголниот камен е Самиот Христос Исус,
{2:21} врз Кого целата стројно составена зграда расте во свет храм во Господа,
{2:22} врз кого и вие во Духот заедно се соѕидувате во Божјо живеалиште.
{3:1} Затоа јас, Павле, сум затвореник на Христа Исуса за вас народите,
{3:2} само ако сте чуле за управителството на Божјата благодат, која ми е дадена за вас;
{3:3} дека по откровение ми е соопштена тајната, како што порано пишав накратко.
{3:4} Читајќи оттаму можете да го разберете моето сфаќање на тајната на Христа,
{3:5} која што во другите поколенија не им беше кажана на човечките синови, како што сега преку Духот им е откриена на Неговите свети апостоли и пророци:
{3:6} дека народите се сонаследници и припадници на истото тело, и заедничари на Неговото ветување во Христа Исуса, преку Евангелието,
{3:7} на кое му станав служител според дарот на Божјата благодат, која ми е дадена според дејството на Неговата сила.
{3:8} На мене - најмалиот од сите свети - ми е дадена оваа благодат: да им го навестувам на народите Евангелието на неистражливото Христово богатство
{3:9} и на сите да им расветлам во што се состои распределбата на тајната, која од вечноста беше скриена во Бога - Создателот на сè;
{3:10} та многуразличната Божја мудрост да им се соопшти сега преку Црквата на началствата и на властите во небесните места,
{3:11} според вечната намера, која ја оствари во Христа Исуса, нашиот Господ,
{3:12} во Кого имаме смелост и пристап кон Бога, полни со доверба - преку верата во Него.
{3:13} Затоа ве молам да не се обесхрабрувате заради моите неволји, што ме снајдоа заради вас; тие се ваша слава.
{3:14} Заради тоа ги преклонувам своите колена пред Таткото на нашиот Господ Исус Христос,
{3:15} од Кого секој род на небесата и на земјата добива име;
{3:16} да ви даде, според богатството на Својата слава - да зајакнете со сила преку Неговиот Дух во внатрешниот човек,
{3:17} та преку вера да се всели Христос во вашите срца; да бидете вкоренети и засновани во љубовта:
{3:18} за да можете да сфатите со сите свети, што е ширина и должина, и височина и длабочина,
{3:19} и да ја познаете Христовата љубов, која го надминува знаењето; за да се исполните во целата Божја полнота.
{3:20} А на Оној, Кој со Својата сила, што дејствува во нас, може да направи прекумерно над сè што ние молиме или мислиме -
{3:21} Нему нека е слава во Црквата и во Христа Исуса на сите поколенија од века до века! Амин!
{4:1} Затоа ве молам, јас затвореник во Господа, да живеете достојно според звањето во кое сте повикани:
{4:2} со секаква понизност и кроткост, со трпеливост, поднесувајќи се едни со други во љубов!
{4:3} Настојувајте да го запазите единството на Духот во врската на мирот.
{4:4} Едно тело и еден Дух, како што сте и вие повикани во една надеж на вашето звање;
{4:5} еден Господ, една вера и едно крштавање;
{4:6} еден Бог и Татко на сите, Кој е над сите, и преку сите и во сите.
{4:7} А секому од нас му е дадена благодатта според мерката на Христовиот дар.
{4:8} Затоа се вели: „Издигајќи се на височина, поведе робје; им даде дарови на луѓето.”
{4:9} А „се издигна” - што значи друго, туку дека слегол во долните места на земјата?
{4:10} Тој Кој слезе, тоа е Оној истиот, Кој се издигна над сите небеса, за да исполни сè.
{4:11} И Тој даде едни за апостоли, а други за пророци; едни за евангелисти, а други за пастири и учители,
{4:12} за да се усовршат светите за делото на службата, за изградување на Христовото Тело,
{4:13} додека сите не дојдеме до единството на верата и на познавањето на Божјиот Син, до совршениот човек, до полната мерка на Христовиот раст:
{4:14} за да не бидеме веќе деца, кои ги лулее и ги носи секој ветар на науката, што - со човечката измама и лукавство - доведува до итро измислени заблуди.
{4:15} Туку, говорејќи ја вистината, во љубов, ние треба да растеме во сè - кон Него, Кој е Глава, Христос.
{4:16} Од Него целото Тело е поврзано и соединето во едно, на тој начин што секој дел дава поткрепа според една мерка на секој одделен дел; тоа прави Телото да расте за својата сопствена надградба во љубов.
{4:17} Ова го велам и сведочам во Господа, да не живеете веќе како што одат народите во суетата на својот ум,
{4:18} помрачени во својот разум, оттуѓени се од Божјиот живот, заради незнаењето кое владее во нив, заради закоравеноста на нивното срце.
{4:19} Откако го изгубија чувството, тие и се предадоа себеси на разузданоста, за да прават секаква нечистота во лакомост.
{4:20} А вие не Го познавте така Христа,
{4:21} ако сте чуле за Него и ако сте во Него поучени онака, како што е вистината во Исуса;
{4:22} во однос на својот поранешен живот, вие треба да го соблечете од себе стариот човек, кој тлее заради измамливите страсни желби,
{4:23} и да се обновувате во духот на својот ум,
{4:24} и да се облечете во новиот човек, кој е создаден според Бога во правдата и светоста на вистината.
{4:25} Затоа отфрлете ја лагата и зборувајте вистина секој со својот ближен, зашто сме членови едни на други!
{4:26} Ако сте гневни, не грешете! Сонцето да не зајде во вашиот гнев,
{4:27} и не давајте му место на ѓаволот!
{4:28} Кој крадел, да не краде веќе! Подобро е да се труди и да работи со своите раце она што е добро, за да може да му дава на оној, кој има потреба!
{4:29} Никаков гнил збор да не излегува од вашата уста, туку само полезен за изградување, - каде е потребно, за да им даде благодат на слушателите.
{4:30} И не жалостете Го Светиот Дух Божји, со Кој сте запечатени за денот на избавувањето!
{4:31} Секое огорчение, и јарост, и гнев, и викање и хулење, да бидат отстранети од вас, со секаква злоба.
{4:32} Бидете еден кон друг добри, милостиви, проштавајќи си еден на друг, како што и Бог ви прости вам во Христа.
{5:1} И така, угледајте се на Бога, како возљубени деца,
{5:2} и одете во љубов, како што и Христос ве љубеше вас и Се предаде Себеси за нас, како принос и жртва на Бога за благопријатен мирис.
{5:3} А блудството и секаква нечистота или лакомост, да не се спомнуваат меѓу вас, како што им прилега на светите!
{5:4} Ниту срамни и празни зборови, ниту смешки, што се неприлични, туку подобро благодарност!
{5:5} Зашто, знајте го ова добро: ниеден блудник, ниеден нечист, ниеден лакомец - кој е идолопоклоник - нема наследство во Христовото и Божјото Царство!
{5:6} Никој да не ве мами со празни зборови, зашто заради тие нешта доаѓа Божјиот гнев врз непокорните синови.
{5:7} И така, не бидете нивни соучесници!
{5:8} Зашто некогаш бевте темнина, но сега сте светлина во Господа; живеете како деца на светлината,
{5:9} а плодот на Духот се состои во секаква добрина, во праведност и во вистина!
{5:10} Испитувајте што Му е угодно на Господа!
{5:11} И не бидете соучесници во бесплодните дела на темнината, туку подобро: прекорувајте ги!
{5:12} Зашто е срамно да се зборува и за она што тие го вршат потајно.
{5:13} А сè што се прекорува станува јавно преку светлината, зашто сè што станува јавно, светлина е.
{5:14} Затоа се вели: „Стани, ти кој спиеш, воскресни од мртвите, и Христос ќе те осветли!”
{5:15} И така, внимавајте грижливо како живеете! Не како немудри, туку како мудри;
{5:16} искупувајте го времето, зашто дните се зли!
{5:17} Затоа не бидете неразумни, туку разберете што е Господова волја!
{5:18} И не се пијанете со вино, во кое е разузданоста, туку полнете се со Духот!
{5:19} Зборувајте си еден на другиот со псалми, и химни, и со духовни песни! Пејте Му на Господа и воспевајте Го во вашите срца!
{5:20} Благодарете Му секогаш за сè на Бог и Таткото, во името на нашиот Господ Исус Христос!
{5:21} Покорувајте се еден на друг во страв од Христа!
{5:22} Жените да им се покоруваат на своите мажи, како на Господа,
{5:23} зашто мажот е глава на жената, како што е и Христос Глава на Црквата, и Тој е Спасител на Телото!
{5:24} И како што Црквата Му се покорува на Христа, така да им бидат и жените покорни во сè на своите мажи.
{5:25} Мажи, љубете ги своите жени, како што и Христос ја возљуби Црквата и Се предаде Сам Себеси за неа,
{5:26} за да ја освети, очистувајќи ја со водно капење во словото,
{5:27} и да ја претстави пред Себе славната Црква, која нема дамка, ниту брчка, или нешто слично, за да биде света и непорочна.
{5:28} Така и мажите се должни да ги љубат своите жени како своите тела. Кој ја љуби својата жена, се љуби себеси.
{5:29} Зашто никој никогаш не го замразил своето тело. Но го храни и го стоплува како и Христос Црквата.
{5:30} Зашто, ние сме членови на Неговото Тело - од Неговото месо и Неговите коски.
{5:31} ”Затоа човекот ќе ги остави татка си и мајка си и ќе се прилепи кон својата жена, и двајцата ќе станат едно тело.”
{5:32} Оваа тајна е голема - а јас зборувам гледајќи на Христос и на Црквата.
{5:33} И така, секој од вас да ја љуби својата жена како себеси, а жената да го почитува својот маж.
{6:1} Деца, слушајте ги своите родители во Господа, зашто тоа е право.
{6:2} ”Почитувај ги својот татко и мајка - тоа е првата заповед со ветување -
{6:3} за да ти биде добро и за да живееш долго на земјата!”
{6:4} А вие, татковци, не дразнете ги вашите деца, туку воспитувајте ги во науката и опомената на Господа.
{6:5} Робови, слушајте ги вашите господари по тело со страв и трепет, во простота на своето срце, како Христа!
{6:6} Не служете само пред очите, како оние кои им угодуваат на луѓето, туку како Христови служители, кои од сета душа ја извршуваат Божјата волја!
{6:7} Служете доброволно како на Господа, а не на луѓе,
{6:8} знаејќи дека секој - роб или слободен - ако направи нешто добро, ќе го добие тоа од Господа!
{6:9} А вие, господари, постапувајте исто така со нив, без закани, знаејќи дека нивниот и вашиот Господар е на небесата! И дека Тој не гледа кој е кој!
{6:10} Најпосле, јакнете во Господа и во силата на Неговата моќ!
{6:11} Облечете се во сето Божјо оружје, за да можете да им се спротивставите на измамите на ѓаволот.
{6:12} Зашто нашата борба не е против крвта и телото, туку против началствата, против властите, против светските владетели на темнината на овој век: против духовните сили на злото во небесните места.
{6:13} Затоа земете го сето Божјо оружје, за да можете да се браните во лош ден и откако ќе свршите сè, да се одржите!
{6:14} И така, стојте цврсто! Препашани со вистината преку бедрата, облечени во оклопот на правдата,
{6:15} обујте ги нозете со ревноста за Евангелието на мирот!
{6:16} При сè тоа земете го штитот на верата, со кого ќе можете да ги угаснете сите огнени стрели на нечестивиот!
{6:17} Земете го и шлемот на спасението и мечот на Духот - кој е Божјото слово,
{6:18} со секаква просба и молитва, молете се во Духот во секое време, и заради тоа бдејте со сето постојанство и со молба за сите свети
{6:19} и за мене, да ми се даде слово кога ќе ја отворам устата, за да можам да ја соопштувам смело тајната на Евангелието,
{6:20} за кое сум пратеник во окови: за да зборувам смело како што и треба да зборувам.
{6:21} А за да знаете и вие сè за мене што работам и како сум, за сè ќе ве извести Тихик, возљубениот брат и верен слуга во Господа,
{6:22} кого го праќам при вас токму затоа, за да научите како сме ние и за да ги утеши вашите срца.
{6:23} Мир на браќата и љубов со вера од Бог Таткото и од Господа Исуса Христа!
{6:24} Благодат со сите, кои беспрекорно Го љубат нашиот Господ Исус Христос!
