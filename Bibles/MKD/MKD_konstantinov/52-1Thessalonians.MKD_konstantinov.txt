{1:1} Павле и Силван и Тимотеј до црквата на Солунјаните, во Бог Таткото и Господа Исуса Христа, благодат вам и мир.
{1:2} Секогаш Му благодариме на Бога за сите вас, кога ве спомнуваме во своите молитви,
{1:3} зашто си спомнуваме постојано за делата на вашата вера, и за трудот на вашата љубов и за вашата трпелива надеж во нашиот Господ Исус Христос, пред нашиот Бог и Татко.
{1:4} Знаејќи, од Бога возљубени браќа, дека вие сте избрани;
{1:5} зашто нашето проповедање меѓу вас не беше само со слово, туку и во сила, и во Светиот Дух, и во полна увереност; како што знаете какви бевме меѓу вас заради вас.
{1:6} И вие се угледавте на нас и на Господа, примајќи го словото во голема неволја, со радоста на Светиот Дух,
{1:7} така што им станавте пример на сите верници во Македонија и Ахаја.
{1:8} Зашто, од вас Господовото слово се разгласи не само во Македонија и Ахаја, туку вашата вера во Бога се расшири во секое место, така што нема потреба ние да зборуваме нешто.
{1:9} Имено, самите раскажуваат за нас, каков пристап имавме кон вас и како се обрнавте кон Бога од идолите, за да Му служите на живиот и вистински Бог
{1:10} и да Го чекате Неговиот Син од небесата, Кого Го воскресна од мртвите, Исуса, Кој нè ослободува од гневот што доаѓа.
{2:1} Зашто самите знаете, браќа, дека нашето доаѓање кон вас не беше напразно.
{2:2} Напротив, иако порано пострадавме и бевме хулени во Филипи, како што веќе знаете, бевме смели во нашиот Бог, да ви го проповедаме Божјото Евангелие среде голема борба.
{2:3} Зашто нашето бодрење не беше од заблуда ни од нечистота, ниту со измама,
{2:4} туку како што Бог нè испита да ни го довери Евангелието, така зборуваме не угодувајќи им на луѓето, туку на Бога, Кој ги испитува нашите срца.
{2:5} Зашто, како што знаете никогаш не настапивме со ласкави зборови ниту со притаено лакомство. Бог е сведок за тоа.
{2:6} Ниту баравме слава од луѓето, ниту од вас, ниту од другите, иако можевме да настапиме со важност како Христови апостоли.
{2:7} Напротив, бевме благи меѓу вас, како доилката, која топло ги негува своите деца,
{2:8} така, полни со љубов кон вас сакавме да ви го предадеме не само Божјото Евангелие, туку и своите души, зашто ни станавте мили.
{2:9} Затоа, браќа, вие ги помните нашиот труд и мака: работејќи ноќе и дење, за да не му паднеме на терет на некој од вас, додека го проповедувавме Божјото Евангелие.
{2:10} Вие сте сведоци и Бог, како свето, праведно и беспрекорно се однесувавме кон вас, кои верувате.
{2:11} Како што знаете, ние секого од вас поединечно, како татко своите деца, го бодревме и советувавме, и ви сведочевме
{2:12} да живеете достојно за Бога, Кој ве повикува во Своето Царство и слава.
{2:13} И затоа и ние Му благодариме на Бога постојано зашто, примајќи го Божјото слово, што сте го чуле од нас, го примивте не како човечко слово, туку како Божјо слово - какво е навистина - кое и дејствува во вас, кои верувате.
{2:14} Зашто, вие браќа, се угледавте на Божјите цркви, кои се во Христа Исуса во Јудеја, бидејќи и вие го претрпевте истото од своите сонародници, како и тие од Јудејците,
{2:15} од оние, кои Го убија Господа Исуса, и пророците, а нас нè изгонија; кои не Му угодуваат на Бога, кои им се противат на сите луѓе;
{2:16} кои ни бранат да им зборуваме на народите, за да се спасат, така ги дополнуваат своите гревови секогаш. Но најпосле Божјиот гнев дојде на нив!
{2:17} А ние, браќа, кога останавме без вас со лицето, а не со срцето, настојувавме уште повеќе, со голем копнеж, да го видиме вашето лице.
{2:18} Затоа сакавме да дојдеме при вас; и јас Павле не само еднаш, туку двапати, но сатаната нè спречи.
{2:19} Зашто, кој е наша надеж, или радост, или венец, за пофалба? Та не сте ли вие пред нашиот Господ Исус при Неговото доаѓање?
{2:20} Да, вие сте наша слава и наша радост.
{3:1} Бидејќи не можевме веќе да го трпиме тоа, најдовме за добро да останеме сами во Атина,
{3:2} а Тимотеј, нашиот брат и Божјиот соработник во Евангелието на Христа, го испративме, за да ве зацврсти и охрабри во вашата вера,
{3:3} за да не се поколеба никој во овие маки; зашто сами знаете дека за тоа сме определени,
{3:4} зашто кога бевме при вас, однапред ви зборувавме дека ќе трпиме маки, и како што знаете така и беше.
{3:5} Затоа јас, не можејќи веќе да трпам, пратив да научам за вашата вера, да не би ве искушал искушувачот и да не биде напразен нашиот труд.
{3:6} А сега, откако ни дојде Тимотеј од кај вас и ни донесе добра вест за вашата вера и љубов, и дека имате секогаш добар спомен за нас и дека копнеете да нè видите, како и ние вас,
{3:7} затоа, браќа, се утешивме за вас поради вашата вера во сета своја потреба и неволја;
{3:8} зашто ние живееме сега, кога вие стоите цврсто во Господа.
{3:9} Зашто, каква благодарност можеме да Му воздадеме на Бога за вас, за сета радост со која се радувавме поради вас пред својот Бог?
{3:10} Ноќе и дење се молиме најусрдно да го видиме вашето лице и да го дополниме тоа, што и недостига на вашата вера.
{3:11} А Самиот Бог и нашиот Татко, и нашиот Господ Исус Христос да го управи нашиот пат кон вас!
{3:12} А Господ да направи вие да растете и да изобилувате во љубов еден кон друг и кон сите, како што и ние ја имаме кон вас,
{3:13} за да ги утврди вашите срца да бидат непорочни во светост пред нашиот Бог и Татко, при доаѓањето на нашиот Господ Исус Христос со сите Свои свети.
{4:1} Најпосле, браќа, бараме и ве опоменуваме во Господа Исуса, да изобилувате повеќе во она што го примивте од нас, како треба да живеете и да Му угодувате на Бога, како што и успевате во тоа.
{4:2} Имено, знаете какви наредби ви дадовме во името на Господа Исуса.
{4:3} Зашто, ова е Божјата волја, вашето осветување, да се воздржувате од блудство,
{4:4} секој од вас да знае да го држи својот сад во светост и чест,
{4:5} не во похотна страст, како народите кои не Го познаваат Бога;
{4:6} да не престапува и го измамува својот брат во тоа, зашто за сè тоа Господ е Одмаздувач, како што ви рековме и сведочевме порано.
{4:7} Имено, Бог не нè призва на нечистота, туку на осветување.
{4:8} Затоа, кој го отфрла тоа, не го отфрла човекот, туку Бога, Кој ви Го дава и Својот Свети Дух.
{4:9} А за братољубието нема потреба да ви пишувам, зашто Самиот Бог ве научи да се љубите еден друг,
{4:10} а вие го правите тоа кон сите браќа во цела Македонија. Но, ве молиме пак, браќа, да го правите тоа уште повеќе
{4:11} и да настојувате усрдно да живеете тихо, да ги гледате своите работи и да работите со своите раце, како што ви наредивме,
{4:12} за да се однесувате благоприлично кон оние, надворешните и да немате потреба од ништо. За Христовото доаѓање
{4:13} Не сакаме, браќа, да останете во незнаење за умрените, за да не жалите како другите, кои немаат надеж.
{4:14} Зашто ако веруваме дека Исус умре и воскресна, така и умрените во Исуса, Бог ќе ги приведе со Него.
{4:15} Зашто ова ви го кажуваме преку словото на Господа, дека ние, кои живееме и остануваме до Господовото доаѓање, нема да отидеме пред оние кои умреле;
{4:16} зашто Самиот Господ на заповед, при глас на архангел и при Божја труба, ќе слезе од небото и мртвите во Христа ќе воскреснат прво.
{4:17} Потоа ние живите, ние кои останавме, ќе бидеме грабнати заедно со нив на облаците, во воздух, во пресрет на Господа; и така засекогаш ќе бидеме со Господа.
{4:18} Затоа, утешувајте се еден друг со овие зборови.
{5:1} А што се однесува за времињата и настаните, браќа, немате потреба да ви се пишува;
{5:2} зашто самите вие добро знаете дека Господовиот Ден ќе дојде како крадец во ноќта.
{5:3} Кога ќе речат: мир и безбедност, тогаш ненадејно ќе падне погибел на нив, како болка на трудна жена, и не ќе и избегаат.
{5:4} Но вие, браќа, не сте во темнина - та Денот да ве затече како крадец;
{5:5} зашто вие сите сте синови на светлината и синови на денот. Не и припаѓаме на ноќта, ниту на темнината;
{5:6} и така, да не спиеме како другите, туку да бдееме и да бидеме трезвени;
{5:7} зашто оние кои спијат, спијат ноќе и кои се опиваат, ноќе се опиваат.
{5:8} А ние, кои му припаѓаме на денот, да бидеме трезвени, да се облечеме во оклоп на вера и љубов, и со надежта на спасение како кацига,
{5:9} зашто Бог не нè определил за гнев, туку да придобиеме спасение преку нашиот Господ Исус Христос,
{5:10} Кој умре за нас за да живееме заедно со Него, било да сме будни или да спиеме.
{5:11} Затоа утешувајте се меѓусебно и надградувајте се еден друг како што и правите!
{5:12} Ве молиме, браќа, да им дадете признание на оние, кои се трудат меѓу вас, како ваши душогрижници во Господа, и ве опоменуваат.
{5:13} Ценете ги над сè во љубов, заради нивното дело. Живејте во мир помеѓу себе.
{5:14} Ве молиме уште, браќа, поучувајте ги неуредните, охрабрувајте ги малодушните, помагајте им на слабите, бидете трпеливи со сите.
{5:15} Гледајте, никој никому да не враќа зло за зло, туку секогаш одете по она што е добро меѓу себе и кон сите!
{5:16} Радувајте се секогаш!
{5:17} Молете постојано!
{5:18} Благодарете за сè, зашто тоа е Божја волја за вас во Христа Исуса!
{5:19} Не гаснете го Духот!
{5:20} Не презирајте ги пророштвата,
{5:21} испитувајте сè, задржувајте го доброто.
{5:22} Воздржувајте се од секоја појава на зло!
{5:23} А Самиот Бог на мирот да ве освети наполно! И вашиот дух, и душата, и телото да се запазат беспрекорно при доаѓањето на нашиот Господ Исус Христос!
{5:24} Верен е Оној, Кој ве повикува и Кој и ќе го направи тоа.
{5:25} Браќа, молете и за нас!
{5:26} Поздравете ги сите браќа со свет целив!
{5:27} Ве заколнувам во Господа, ова писмо да им го прочитате на сите браќа.
{5:28} Благодатта на нашиот Господ Исус Христос да биде со вас. Амин!
