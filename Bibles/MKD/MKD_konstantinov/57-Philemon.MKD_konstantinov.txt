{1:1} Павле, затвореник за Христа Исуса, и братот Тимотеј до нашиот возљубен соработник Филимон,
{1:2} и до сестрата Апфија и до нашиот другар во војувањето Архипа и до твојата домашна црква,
{1:3} благодат вам и мир од Бог, нашиот Татко, и од Господа Исуса Христа.
{1:4} Секогаш Му благодарам на мојот Бог, кога те спомнувам во своите молитви
{1:5} имено, слушам за твојата љубов и вера, што ја имаш кон Господа Исуса и кон сите свети,
{1:6} и твоето општење во верата да биде делотворно во познавањето на секое добро што е во вас заради Исуса Христа.
{1:7} Зашто имам голема радост и утеха во твојата љубов, бидејќи ти - брате - ги освежи срцата на светите.
{1:8} Затоа, иако имам голема смелост во Христа да ти заповедам што е правилно,
{1:9} заради љубовта повеќе сакам да те молам, јас, таков каков што сум - Павле, старец, а сега и затвореник на Христа Исуса;
{1:10} те молам за моето чедо Онисима, кого го родив во оковите,
{1:11} кој некогаш ти беше некорисен, а кој сега ни е корисен и тебе и мене. Ти го испраќам назад него,
{1:12} а ти прими го како моето срце.
{1:13} Сакав да го задржам при себе, за да ми служи место тебе во оковите за Евангелието.
{1:14} Но не сакав ништо да направам без твојата согласност, за да не биде твоето добро дело како принудно туку како доброволно.
{1:15} Зашто можеби затоа беше одделен од тебе за малку време, за да го примиш засекогаш,
{1:16} не веќе како роб, туку повеќе од роб, како возљубен брат, особено за мене, а камоли не тебе - и по тело и во Господа.
{1:17} И така, ако мене ме сметаш за другар, прими го него како мене!
{1:18} А ако ти направил некаква штета или ти должи нешто, стави го тоа на моја сметка.
{1:19} Јас, Павле, напишав со своја рака, јас ќе платам; за да не ти речам дека и самиот себе си ми должен мене.
{1:20} Да, брате, сакам да видам некаква полза од тебе во Господа. Освежи го срцето мое во Христа.
{1:21} Ти го напишав ова имајќи доверба во твојата послушност, зашто знам дека ќе направиш и повеќе отколку што ти велам.
{1:22} А заедно со тоа приготви ми и сместување, зашто се надевам дека преку вашите молитви ќе ви бидам даруван вам.
{1:23} Те поздравуваат: Епафрас, кој е со мене затвореник во Христа Исуса,
{1:24} Марко, Аристарх, Димас и Лука, мои соработници.
{1:25} Благодатта на Господа Исуса Христа со вашиот дух. Амин!
