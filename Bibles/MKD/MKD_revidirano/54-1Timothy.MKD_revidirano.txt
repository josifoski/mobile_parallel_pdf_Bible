{1:1} Павле, апостол на Исус Христос, по повелба на Бога нашиот Спасител и Господ Исус Христос, нашата надеж,
{1:2} до Тимотеј, вистинското чедо по вера. Благодат, милост и мир од Бог Отецот наш и Христос Исус нашиот Господ!
{1:3} Како што на тргнување за Македонија те молев да останеш во Ефес да им заповедаш на некои да не проповедаат друго учење,
{1:4} и да не се занимаваат со басни и бескрајни родословија, кои повеќе предизвикуваат расправии, отколку Божјо устројство во верата.
{1:5} А целта на оваа заповед е: љубов од чисто срце, добра совест и нелицемерна вера.
{1:6} Некои, откако не ги постигнаа тие работи, се оддадоа во празнословија,
{1:7} и сакаат да бидат учители по Законот, но не разбираат ни што зборуваат, ниту што тврдат.
{1:8} А ние знеме дека Законот е добар, ако некој законски го применува.
{1:9} Знаејќи дека Законот не е установен за праведник, туку за беззаконици и непокорници, за нечестиви и за грешници, за неправедни и осквернители, за таткоубијци и мајкоубијци, за човекоубијци,
{1:10} за блудници, за мажеложници, трговци со робје, клетвопрестапници, скотоложници, лажливци, и за сè друго, што е спротивно на здравата наука,
{1:11} според славното Евангелие на блажениот Бог, кое ми е мене доверено.
{1:12} Му благодарам на Христос Исус, нашиот Господ, Кој ми даде сили, зашто сметаше дека заслужувам доверба, кога мене ме постави на служба,
{1:13} мене, кој порано бев хулител, гонител и насилник; но ме помилува, бидејќи тоа го правев без да знам, во неверие.
{1:14} Но заедно со верата и љубовта во Христос Исус изобилуваше и благодатта на нашиот Господ.
{1:15} Верен е тој збор и достоен е сосема да се прифати: Христос Исус дојде во светот да ги спаси грешниците, меѓу кои сум прв јас.
{1:16} Па затоа бев помилуван, за да ја покаже Исус Христос прво на мене сета долготрпеливост, како пример на оние кои ќе поверуваат во Него за живот вечен.
{1:17} А на Царот на вековите, на Нераспадливиот, Невидливиот, Единствен Премудар Бог - нека е чест и слава во сите векови. Амин!
{1:18} Чедо Тимотеј, оваа заповед ти ја предавам според пророштвата кои прво тебе те посочија да се бориш како добар војник потпирајќи се на нив,
{1:19} имајќи вера и добра совест, која некои ја отфрлија и претрпеа бродолом во верата;
{1:20} меѓу нив се Именеј и Александар, што ги предадов на сатаната за да се научат да не хулат.
{2:1} Молам, пред сè, да се прават просби, молитви, молби и благодаренија за сите луѓе:
{2:2} за царевите и за сите што се на власт, та да поживееме тих и мирен живот во потполна побожност и достоинство.
{2:3} Тоа е добро и угодно пред нашиот Спасител Бог,
{2:4} Кој сака сите луѓе да се спасат и да ја познаат вистината.
{2:5} Зашто еден е Бог и еден е Посредник меѓу Бога и луѓето - Човекот Христос Исус,
{2:6} Кој се даде Себе како откуп за сите - а тоа се посведочи во свое време;
{2:7} па затоа сум поставен како проповедник и апостол - зборувам вистина во Христос, не лажам - како учител на незнабошците во верата и вистината.
{2:8} Мажите сакам да се молат на секое место, кревајќи чисти раце без гнев и расправии.
{2:9} Исто така и жените, облечени пристојно, со срамежливост и чесност да се украсуваат, не со плетенки, ни со злато, со бисери, или со скапоцени облеки,
{2:10} туку со добри дела, како што им прилега на жени што и се посветуваат на побожноста.
{2:11} Жената нека прима поука во мир и потполна потчинетост.
{2:12} На жената не и допуштам да поучува, ниту да господари над мажот, туку да биде мирна.
{2:13} Бидејќи најпрвин беше создаден Адам, а потоа Ева;
{2:14} и Адам не беше измамен, туку жената беше измамена и направи престап.
{2:15} Но ќе се спаси преку раѓање деца, ако остане во верата, љубовта и во светоста со разборитост.
{3:1} Верно е словото: тежнее ли некој кон епископство, тој сака добра работа.
{3:2} Епископот треба да е непорочен, маж само на една жена, разбран, разумен, уреден, гостољубив, способен да поучува;
{3:3} не пијаница, ни насилник, ни алчен, туку кроток, мирољубив и не среброљубив;
{3:4} својата куќа добро да ја управува и да ги држи чедата во послушност со сета сериозност.
{3:5} Зашто, кој не умее да ја управува својата куќа, како тогаш ќе се грижи за Црквата Божја?
{3:6} Да не е новопокрстен, за да не се возгордее и да падне под осуда, како ѓаволот.
{3:7} Тој треба уште да има и добар углед кај надворешните за да не биде укоруван и да не падне во стапицата на ѓаволот.
{3:8} Ѓаконите, исто така, треба да бидат чесни, не дволични, да не се страсни за вино, ниту алчни за гнасна печалба;
{3:9} да ја пазат тајната на верата со чиста совест.
{3:10} И тие треба најнапред да бидат испитани, та после, ако се непорочни, да станат служители.
{3:11} Исто така и нивните жени треба да бидат чесни, да не се клеветнички, туку трезвени и верни во сè.
{3:12} Ѓаконите треба да бидат мажи на една жена, добро да управуваат со децата свои и куќата своја.
{3:13} Зашто оние што служат добро како ѓакони, се здобиваат со угледна положба и голема смелост во верата што ја имаат во Исус Христос.
{3:14} А ова ти го пишувам со надеж дека скоро ќе дојдам кај тебе.
{3:15} А, ако случајно се позабавам, да знаеш како треба да се однесуваат во Божјиот дом, кој е Црква на живиот Бог, столб и потпора на вистината.
{3:16} А, несомнено, голема е тајната на побожноста. Бог, Кој се јави во тело, беше оправдан во Духот, виден од ангелите, проповедан на народите, веруван во светот, вознесен во слава.
{4:1} А Духот јасно зборува дека во последните времиња некои ќе отстапат од верата, слушајќи измамнички духови и злодуховски учења,
{4:2} преку лицемерството на оние што зборуваат лага и имаат догорена совест;
{4:3} кои забрануваат да се стапува во брак и наметнуваат воздржување од јадења што ги создал Бог, за да бидат употребувани од оние кои веруваат и ја познаваат вистината.
{4:4} Зашто, секое нешто создадено од Бога е добро и ништо не е за отфрлање, ако се прима со благодарност,
{4:5} бидејќи се осветува преку словото Божјо и со молитва.
{4:6} Ова советувај им го на браќата и ќе бидеш добар служител на Исус Христос, хранет со зборовите на верата и на доброто учење што си го примил.
{4:7} Од нечисти и од бапски приказни бегај, а обучувај се во побожност;
{4:8} зашто телесното обучување е малку корисно, а побожноста е полезна за сè, бидејќи во себе има ветување за сегашниот и за идниот живот.
{4:9} Тие зборови се верни и достојни да бидат целосно прифатени.
{4:10} Затоа и се трудиме и се бориме, зашто се надеваме на живиот Бог, Кој е Спасител на сите луѓе, а посебно на оние кои веруваат.
{4:11} Ова препорачувај го и поучувај!
{4:12} Никој нека не ја презира твојата младост, туку на верните да им служиш како пример во слово, поведение, љубов, дух, вера и чистота!
{4:13} Додека дојдам, занимавај се со читање на Писмото, со утешување и со поучување!
{4:14} Не занемарувај ја дарбата што е во тебе, и која ти беше дадена по пророштво заедно со полагање раце врз тебе од свештенството!
{4:15} Грижи се за тоа, на тоа предади се, та успехот твој да им стане јасен на сите!
{4:16} Пази на себе и на учењето; биди истраен во тоа, зашто, ако постапуваш така, ќе се спасиш и себе самиот и оние што те слушаат.
{5:1} Не укорувај старец, туку почитувај го како да ти е татко; помладите, пак, како да ти се браќа;
{5:2} старите жени - како мајки, младите - како сестри, со сета чистота.
{5:3} Вдовиците почитувај ги, но вистинските вдовици.
{5:4} Ако, пак, некоја вдовица има деца или внуци, тие најнапред нека се научат да го почитуваат својот дом и со тоа да им возвратат со дар на родителите свои, бидејќи тоа е добро и угодно за Бога.
{5:5} А онаа што е вистинска вдовица и останала сама, таа се надева на Бога и пребива во молитви и молења дење и ноќе.
{5:6} Но онаа, пак, што живее распуштено, таа умрела уште додека е жива.
{5:7} Порачувај им го уште и тоа, да бидат беспорочни.
{5:8} Ако некој не се грижи за своите, а особено за своите домашни, тој се одрекол од верата и полош е од безверник.
{5:9} Во попис да се запише само таква вдовица која не е помлада од шеесет години, и ако имала само еден маж,
{5:10} и има сведоштва за добри дела; отхранила деца, била гостољубива, миела нозе на светии; ако им помагала на пострадани и на секое добро дело усрдно се посветувала.
{5:11} А помлади вдовици не примај, зашто кога страстите ќе ги одвратат од Христос, ќе посакаат да се мажат.
{5:12} Тие заслужуваат осуда, зашто ја отфрлиле порано дадената верност.
{5:13} Освен тоа, шетајќи од куќа до куќа, навикнуваат да бидат безработни; и не само безработни, туку се и јазичарки, љубопитни и зборуваат што не прилега.
{5:14} Заради тоа, сакам помладите вдовици да се мажат, да раѓаат деца, да бидат домаќинки и да не му даваат никаков повод на противникот за хулење;
{5:15} зашто некои веќе скршнаа по сатаната.
{5:16} Ако некој верник или верничка има во куќата вдовици, нека се грижи за нив, за да не се товари Црквата, па да може да пригледува вистински вдовици.
{5:17} А свештениците, што добро ја извршуваат својата управителска служба, нека се удостојуваат со двојна почит; а најмногу, пак, оние кои се трудат во словото и во поуката.
{5:18} Зашто Писмото вели: „Не заврзувај уста на вол кој врши”, и: „Работникот ја заслужува својата плата”.
{5:19} Обвинение против презвитери не прифаќај, освен пред двајца или тројца сведоци.
{5:20} А оние што грешат, искарај ги пред сите, па и другите да имаат страв.
{5:21} Те заколнувам пред Бога, пред Господ Исус Христос и пред избраните ангели да го пазиш ова без предрасуда и ништо да не правиш по пристрасност.
{5:22} Раце на никого не полагај пребрзо, ниту, пак, на туѓи гревови да стануваш соучесник! Пази се себе чист!
{5:23} Не пиј веќе само вода, но употребувај по малку и вино, поради стомакот и честите боледувања!
{5:24} Гревовите на некои луѓе се јасни и однапред ги водат на суд, а на некои по нив одат.
{5:25} Исто така и добрите дела се јасни; а оние што не се такви, не можат да се сокријат.
{6:1} Оние, кои се наоѓаат под јарем, робовите, господарите свои нека ги сметаат како достојни за секаква почест, за да не се хули името Божјо и учењето.
{6:2} Оние, пак, кои имаат господари што поверувале, нека не презираат зашто се верници; туку со поголема усрдност да служат, бидејќи тие што ги добиваат нивните услуги се верни и возљубени. Така поучувај и советувај!
{6:3} Кој поучува инаку и не оди по здравите зборови на нашиот Господ Исус Христос и според учењето за благочесноста,
{6:4} тој е помрачен од горделивоста. Не знае ништо и е болен од празни препирки и распрашувања, од кои произлегуваат зависта, карањето, хулењето, лошите мисли;
{6:5} залудни препирки меѓу луѓето што имаат изопачен ум, лишени се од вистината; тие мислат дека побожноста служи за трговија. Бегај од такви!
{6:6} А голема печалба е, навистина, да биде човек благочестив и задоволен со себе.
{6:7} Бидејќи ништо не сме донеле на светов, јасно е дека не можеме и ништо да однесеме.
{6:8} Но кога имаме храна и облекло, со тоа да бидеме задоволни.
{6:9} А оние што сакаат да се збогатуваат, паѓаат во искушение, во стапици и во многу неразумни и штетни страсти, што го потопуваат човекот во пропаст и погибел.
{6:10} Зашто коренот на сите зла е среброљубието, на што некои му се предадоа, се отклонија од верата и си навлекоа многу маки.
{6:11} Но ти, човеку Божји, бегај од ова и стреми се кон праведноста, побожноста, верата, љубовта, трпеливоста и кротоста!
{6:12} Бори се со добриот подвиг на верата; освој го вечниот живот за кој си и повикан и си дал добра потврда пред многу сведоци.
{6:13} Ти заповедам пред Бога, Кој сè оживотворува, и пред Христос Исус, Кој ја посведочи добрата исповед пред Понтиј Пилат,
{6:14} да ја запазиш заповедта чиста и беспрекорна сè до доаѓањето на нашиот Господ Исус Христос,
{6:15} кое, кога ќе му дојде времето, ќе Го открие блажениот и единствен Владетел, Цар над царевите и Господар над господарите,
{6:16} Кој е единствен бесмртен и живее во непристапна светлина, Кого никој од луѓето не Го видел, ниту може да Го види. Нему нека Му е чест и сила во сите векови. Амин!
{6:17} Заповедај им на богатите од овој свет да не се гордеат, ниту да се надеват во непостојаното богатство, туку на живиот Бог, Кој ни дава за наслада сè во изобилие;
{6:18} нека прават добро, нека се збогатуваат со добри дела, да бидат штедри и сочувствителни.
{6:19} И на таков начин да си собираат сокровиште - добра основа за иднината, за да постигнат живот вечен.
{6:20} О Тимотеје, пази го она што ти е предадено и бегај од нечисти и празни разговори и од расправии на лажната наука,
{6:21} на која некои и се предадоа и се отклонија од верата. Благодатта нека биде со тебе. Амин.
