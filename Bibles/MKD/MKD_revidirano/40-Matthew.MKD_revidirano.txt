{1:1} Книга за родословот на Исус Христос, син Давидов, син Авраамов.
{1:2} Авраам го роди Исак, Исак го роди Јаков, а Јаков ги роди Јуда и неговите браќа;
{1:3} Јуда ги роди Фарес и Зара, со Тамара; Фарес го роди Есром, а Есром го роди Арам;
{1:4} Арам го роди Аминадав; Аминадав го роди Наасон, а Наасон го роди Салмон;
{1:5} Салмон го роди Вооз со Раав; Вооз го роди Овид со Рута, а Овид го роди Јесеј;
{1:6} Јесеј го роди царот Давид, а царот Давид со поранешната жена на Урија го роди Соломон;
{1:7} Соломон го роди Ровоам; Ровоам го роди Авија, а Авија го роди Аса;
{1:8} Аса го роди Јосафат; Јосафат го роди Јорам, а Јорам го роди Озија;
{1:9} Озија го роди Јоатам; Јоатам го роди Ахаз, а Ахаз го роди Езекија;
{1:10} Езекија го роди Манасија; Манасија го роди Амон, а Амон го роди Јосија;
{1:11} Јосија го роди Јехонија и браќата негови за време на преселувањето во Вавилон.
{1:12} А по вавилонското преселување Јехонија го роди Салатиил, а Салатиил го роди Зоровавел;
{1:13} Зоровавел го роди Авиуд; Авиуд го роди Елијаким, а Елијаким го роди Азор;
{1:14} Азор го роди Садок; Садок го роди Ахим, а Ахим го роди Елиуд;
{1:15} Елиуд го роди Елеазар; Елеазар го роди Матан, а Матан го роди Јаков;
{1:16} Јаков го роди Јосиф, мажот на Марија, од која се роди Исус, наречен Христос.
{1:17} И така, сите родови од Авраам до Давид се четиринаесет; и од Давид до преселувањето во Вавилон се четиринаесет родови; а и од преселувањето вавилонско до Христос - родови четиринаесет.
{1:18} А раѓањето на Исус Христос стана вака: по свршувачката на мајка Му Марија за Јосиф, уште пред да заживеат во заедница, се виде дека е тешка од Светиот Дух.
{1:19} А Јосиф, нејзиниот маж, бидејќи беше праведен, не сакаше да ја посрами и намисли тајно да ја напушти.
{1:20} Но, штом помисли така, ангел Господов му се јави на сон и рече: „Јосифе, сине Давидов, не плаши се да ја земеш Марија, својата жена, зашто зачнатото во неа е од Светиот Дух.
{1:21} Таа ќе роди Син и ќе Му ставиш име Исус, зашто Тој ќе го спаси народот Свој од неговите гревови.”
{1:22} А сето тоа стана за да се исполни кажаното од Господ преку пророкот, кој вели:
{1:23} „И ете, девица ќе зачне во утробата своја и ќе роди Син, и ќе го наречат Емануил - што значи: со нас е Бог!”
{1:24} Штом се разбуди Јосиф од сонот, направи така како што му беше заповедал ангелот Господов и ја зеде својата жена.
{1:25} И не се доближи до неа, додека таа не Го роди својот Син и Го нарече Исус.
{2:1} А кога се роди Исус во Витлеем Јудејски, во времето кога царуваше Ирод, ете, дојдоа во Ерусалим мудреци од исток и рекоа:
{2:2} „Каде е новородениот Јудејски Цар? Ја видовме Неговата ѕвезда на исток, па дојдовме да Му се поклониме.”
{2:3} Штом го чу тоа, царот Ирод се вознемири и цел Ерусалим со него.
{2:4} И кога ги собра сите првосвештеници и книжници од народот, ги праша: „Каде треба да се роди Христос?”
{2:5} А тие му одговорија: „Во Витлеем Јудејски; зашто така е напишано преку пророкот:
{2:6} ,И ти, Витлееме, земјо Јудина, по ништо не си помал меѓу војводствата Јудини; зашто од тебе ќе излезе Водач што ќе го пасе Мојот народ - Израел.‘ “
{2:7} Тогаш Ирод тајно ги повика мудреците и го дозна од нив за времето кога се појавила ѕвездата,
{2:8} па, испраќајќи ги во Витлеем, им рече: „Одете и распрашајте се добро за Младенецот и, штом ќе Го најдете, јавете ми за да одам и јас да Му се поклонам.”
{2:9} Тие, откако го ислушаа царот, си заминаа. И, ете, ѕвездата, што ја беа виделе на исток, врвеше пред нив, додека не пристигна и се запре над местото каде што беше Младенецот.
{2:10} А кога ја видоа ѕвездата, тие се зарадуваа со многу голема радост.
{2:11} И штом влегоа во куќата, Го видоа Младенецот со мајка Му Марија, и паднаа, па Му се поклонија; потоа ги отворија своите ковчежиња и Му принесоа дарови: злато, ливан и смирна.
{2:12} И откако примија предупредување на сон, не се вратија веќе кај Ирод, туку си заминаа по друг пат за својата земја.
{2:13} А штом си отидоа тие, ете, ангел Господов му се јави на Јосиф на сон, велејќи: „Стани, земи Го Младенецот и мајка Му, па бегај во Египет и остани таму додека не ти кажам, бидејќи Ирод ќе Го бара Младенецот за да Го погуби.”
{2:14} И тој стана, Го зеде Младенецот и мајка Му ноќно време, па отиде во Египет.
{2:15} И таму остана до смртта на Ирод, за да се исполни реченото од Господ преку пророкот, кој вели: „Од Египет Го повикав Синот Свој.”
{2:16} Тогаш Ирод, кога виде дека мудреците го надитрија, се разгневи многу и испрати да ги погубат сите машки новороденчиња во Витлеем и по целата негова околина од двегодишна возраст и помали, според времето што точно го беше дознал од мудреците.
{2:17} Тогаш се исполни кажаното преку пророкот Еремија, кој говори:
{2:18} „Глас се слуша во Рама, плач и ридање, и пискот голем: Рахила ги оплакува своите чеда и не сака да се утеши, зашто ги нема.”
{2:19} А по смртта на Ирод, ангел Господов му се јави на сон на Јосиф во Египет
{2:20} и му рече: „Стани, земи го Младенецот и мајка Му, и врати се во земјата израелска, зашто изумреа оние што ја бараа душата на Младенецот.”
{2:21} Тој стана, Го зеде Младенецот и мајка Му, и дојде во земјата израелска.
{2:22} Но, кога чу дека во Јудеја царува Архелај, на местото татка си Ирод, се уплаши да оди таму; и откако доби порака на сон, тој замина во галилејските предели.
{2:23} А кога пристигна, се насели во градот наречен Назарет за да се исполни реченото преку пророците дека Тој ќе се нарече Назареец.
{3:1} Во тие дни дојде Јован Крстител, кој проповедаше во Јудејската пустина
{3:2} и говореше: „Покајте се, зашто се приближи царството небесно.”
{3:3} Зашто ова е, навистина, Оној за Кого говореше пророкот Исаија, кој вели: „Гласот на оној, што вика во пустината: ,Пригответе го патот на Господ и исправете ги патеките Негови!‘“
{3:4} А Јован носеше облека од камилски влакна и кожен појас околу слабините, а храната му се состоеше од скакулци и див мед.
{3:5} Тогаш од Ерусалим и цела Јудеја и од целиот Јордански крај доаѓаа кај него
{3:6} и се крштаваа од него во реката Јордан, исповедајќи ги своите гревови.
{3:7} А штом виде Јован дека кај него доаѓаат мнозина фарисеи и садукеи за да се крстат, им рече: „Рожби змиини! Кој ви кажа да бегате од гневот што иде?
{3:8} Направете плод достоен за покајание
{3:9} и немојте да говорите во себе: ,Наш татко е Авраам‘, зашто Бог може, ви велам, и од овие камења да му подигне чеда на Авраам.
{3:10} Секирата веќе лежи до коренот на дрвото: зашто секое дрво, што не дава добар плод, се сече и се фрла во оган.
{3:11} Јас ве крштавам со вода за покајание, но Оној што иде по мене е посилен од мене; јас не сум достоен да Му ги понесам ни обувките; Тој ќе ве крсти со Светиот Дух и со оган.
{3:12} Лопатата е во рацете Негови и Тој ќе го очисти гумното Свое и ќе Си го прибере житото во амбар, а плевата ќе ја изгори со оган што не гасне.”
{3:13} Тогаш дојде Исус од Галилеја на Јордан кај Јован за да биде крстен од него.
{3:14} А Јован Го одвраќаше, велејќи: „Јас треба од Тебе да бидам крстен, а Ти кај мене ли доаѓаш!?”
{3:15} Но Исус му одговори и рече: „Остави го сега тоа, зашто нам ни претстои да ја исполниме секоја правда.” Тогаш Јован се сложи.
{3:16} И штом се крсти, Исус веднаш излезе од водата. Одеднаш Му се отворија небесата и Го виде Духот Божји како слегува како гулаб и се спушта над Него.
{3:17} И ете, глас од небесата говореше: „Овој е Мојот возљубен Син, Кој е по Мојата волја!”
{4:1} Тогаш Духот Го одведе Исус во пустината за да биде искушуван од ѓаволот.
{4:2} И откако постеше четириесет дни и четириесет ноќи, најпосле огладне.
{4:3} А кога се приближи до Него, искушувачот Му рече: „Ако си Син Божји, заповедај овие камења да станат лебови.”
{4:4} А Тој му одговори и рече: „Напишано е - ,Човек не живее само од леб, туку и од секој збор што излегува од устата на Бога.‘“
{4:5} Тогаш ѓаволот Го одведе во Светиот град и Го постави на стреата од храмот
{4:6} и Му рече: „Ако си Син Божји, скокни долу, зашто напишано е: ,На ангелите Свои ќе им заповеда за Тебе да Те запазат и на раце ќе Те земат за да не Си ја сопнеш ногата од камен.‘“
{4:7} А Исус му рече: „Напишано е исто така - ,Не искушувај Го Господ, Твојот Бог.‘“
{4:8} Потоа ѓаволот го одведе на многу висока планина и Му ги покажа сите царства на светот и нивната слава
{4:9} и Му рече: „Сето ова ќе Ти го дадам, ако паднеш и ми се поклониш.”
{4:10} Но, Исус му рече: „Бегај од Мене, сатано, зашто е напишано: ,На Господ, Твојот Бог, да Му се поклонуваш и само Нему да Му служиш!‘“
{4:11} Тогаш ѓаволот Го остави и веднаш дојдоа ангели и Му служеа.
{4:12} А кога Исус чу дека Јован е предаден, отиде во Галилеја.
{4:13} И кога го остави Назарет, дојде и се насели во Капернаум, на морскиот брег, во пределите Завулонови и Нефталимови,
{4:14} за да се исполни реченото преку пророкот Исаија, кој вели:
{4:15} „Земјата Завулонова и земјата Нефталимова, на пат кон морето, отаде Јордан, е незнабожечка Галилеја.
{4:16} Народот, што седеше во мрак, виде голема светлина и на оние, што седеа во пределот на смртна сенка, им изгреа светлина.”
{4:17} Оттогаш Исус почна да проповеда и да говори: „Покајте се, зашто се приближи царството небесно!”
{4:18} И одејќи покрај Галилејското Море, ги виде двајцата браќа, Симон, наречен Петар, и брат му Андреј, како фрлаат мрежа во морето бидејќи беа рибари.
{4:19} И им рече: „Појдете по Мене и Јас ќе ве направам ловци на луѓе.”
{4:20} И ете, тие веднаш ги оставија мрежите и тргнаа по Него.
{4:21} Потоа, одејќи понатаму виде други двајца браќа: Јаков Заведеев и брат му Јован, во кораб со Заведеј, таткото нивни, кои си ги крпеа мрежите свои, и нив ги повика.
{4:22} И тие веднаш го оставија коработ и татка си и тргнаа по Него.
{4:23} И одеше Исус по цела Галилеја поучувајќи по синагогите, проповедајќи го Евангелието на Царството и лекувајќи секаква болест и немоќ кај народот.
{4:24} Па се разнесе глас за Него по цела Сирија и ги доведуваа кај Него сите болни, нападнати од различни болести и страдања, опседнати од демони, месечари, фатени, а Тој ги оздравуваше.
{4:25} И по Него одеше многу народ од Галилеја, Десеттоградието, Ерусалим и Јудеја, отаде Јордан.
{5:1} Кога го виде народот, Тој се искачи на гората. И штом седна, учениците Негови се приближија до Него.
{5:2} И откако ја отвори устата Своја, ги поучуваше и говореше:
{5:3} „Блажени се бедните по дух, зашто нивно е царството небесно!
{5:4} Блажени се оние што плачат, зашто тие ќе се утешат!
{5:5} Блажени се кротките, зашто тие ќе ја наследат земјата!
{5:6} Блажени се гладните и жедните за правда, зашто тие ќе се наситат!
{5:7} Блажени се милостивите, зашто тие ќе бидат помилувани!
{5:8} Блажени се чистите по срце, зашто тие ќе Го видат Бога!
{5:9} Блажени се миротворците, зашто тие ќе се наречат синови Божји!
{5:10} Блажени се гонетите заради правда, бидејќи нивно е царството небесно!
{5:11} Блажени сте вие, кога ќе ве срамат и прогонуваат и кога лажно ќе говорат против вас секакви лоши зборови - заради Мене!
{5:12} Радувајте се и веселете се, зашто голема е вашата награда на небесата! Така ги гонеа и пророците што беа пред вас.”
{5:13} „Вие сте солта на земјата. Но, ако солта го изгуби вкусот, со што ќе се соли? Таа веќе не е за ништо, освен да се фрли надвор и изгази од луѓето.
{5:14} Вие сте светлината на светот. Не може да се сокрие град, што се наоѓа на врв планина.
{5:15} Ниту, пак, светило се пали и става под поклопец, туку на свеќник, и им свети на сите в куќи.
{5:16} Така треба да свети пред луѓето и вашата светлина, за да ги видат вашите добри дела и да Го прослават вашиот Отец небесен!”
{5:17} „Немојте да мислите дека сум дошол да го поништам Законот или Пророците; не сум дошол да ги поништам, туку да ги исполнам.
{5:18} Зашто, вистина, ви велам: дури постојат небото и земјата, ниту една буквичка или црта од Законот нема да се измени, додека не се исполни сè!
{5:19} И така, оној што ќе наруши една од тие најмали заповеди и така ги научи луѓето, ќе се нарече најмал во царството небесно, а оној што ќе ги исполни и поучи, тој ќе се нарече голем во царството небесно.
{5:20} Зашто ви велам, ако вашата праведност не ја надмине праведноста на книжниците и фарисеите, вие нема да влезете во царството небесно!”
{5:21} „Сте слушале дека им било речено на старите: ,Не убивај! А кој ќе убие, ќе биде осуден пред судот.‘
{5:22} Јас, пак, ви велам дека секој, што се гневи на брата си (без причина), ќе биде осуден пред судот; а оној што ќе го нарече брата си ,празноглав‘, ќе биде осуден пред врховниот суд; оној, пак, што ќе рече ,будала‘, ќе биде осуден за во пеколот.
{5:23} И така, ако принесуваш дар на жртвеникот и таму се сетиш дека брат ти има нешто против тебе,
{5:24} тогаш остави го дарот таму, пред жртвеникот, па оди и најнапред помири се со брата си, а потоа дојди и принеси го дарот.
{5:25} Измири се со противникот твој навреме, уште додека си на пат со него, за да не те предаде на судијата, а судијата - на служителот и да бидеш фрлен в затвор;
{5:26} вистина ти велам: нема да излезеш оттаму, сè додека не ја дадеш и последната пара.”
{5:27} „Сте слушале дека на старите им било речено: ,Не прељубодејствувај!‘
{5:28} Јас, пак, ви велам дека секој што ќе погледне на жена со желба, тој веќе извршил прељуба со неа во срцето свое.
{5:29} Ако те наведува на грев десното око, извади го и фрли го од себе; зашто подобро ти е да изгубиш еден дел од твоето тело, отколку целото да биде фрлено во пеколот.
{5:30} И десната рака, ако те наведува на грев, исечи ја и фрли ја од себе; зашто подобро ти е да изгубиш еден дел, отколку целото твое тело да биде фрлено во пеколот.”
{5:31} „Речено било исто така: ,Ако некој ја остави својата жена, нека и даде разводно писмо.‘
{5:32} А Јас пак ви велам: секој што ќе ја остави својата жена, освен за прељуба, тој ја тера да прељубодејствува; и кој ќе се ожени со така напуштена, тој прељубодејствува.”
{5:33} „Сте го слушале уште и тоа дека им било речено на старите - ,Не колни се криво, а заклетвите пред Господ исполнувај ги.‘
{5:34} Јас, пак, ви велам: не колнете се воопшто - ниту во небото, зашто тоа е престол Божји;
{5:35} ниту во земјата, зашто таа е подножје на нозете Негови; ниту во Ерусалим, зашто е град на великиот Цар.
{5:36} Не колни се ни во главата своја, зашто не можеш ниту едно влакно од косата своја да направиш бело или црно.
{5:37} Но зборот ваш да биде: ,да‘, ,да‘, или ,не‘, ,не‘, а сè што е повеќе од тоа, од лукавиот е.”
{5:38} „Сте слушале дека е речено: ,Око за око, заб за заб.‘
{5:39} Јас, пак, ви велам: не противете се на лукавиот. Ако некој те удри по десниот образ, заврти му го и другиот.
{5:40} А оној што сака да се суди со тебе и да ти ја земе кошулата, дај му ја и наметката.
{5:41} И ако некој те присили да одиш со него една милја, ти оди две.
{5:42} На оној што бара од тебе, дај му, и не одбивај го оној што ти сака нешто на заем.”
{5:43} „Сте слушале дека е кажано: ,Љуби го својот ближен, а мрази го непријателот.‘
{5:44} А јас, пак, ви велам: љубете ги непријателите свои, (благословувајте ги оние што ве колнат, правете им добро на оние што ве мразат) и молете се за оние што ве (навредуваат и) гонат,
{5:45} за да бидете синови на Вашиот Отец небесен; зашто Тој го остава Своето сонце да грее и над лошите и над добрите, и им праќа дожд и на праведните и на грешните.
{5:46} Зашто, ако ги сакате оние што вас ве сакаат, каква ќе ви биде наградата? Зар не го прават тоа и цариниците?
{5:47} И, ако ги поздравувате само браќата свои, што особено правите? Не постапуваат ли така и незнабошците?
{5:48} Но бидете совршени како што е совршен вашиот Отец небесен.”
{6:1} „Гледајте да не ја покажувате својата праведност пред луѓето само за да бидете забележани; инаку, нема да имате награда од вашиот Отец небесен.
{6:2} И така, кога даваш милостина не разгласувај, како што прават лицемерите по синагогите и по улиците, за да ги фалат луѓето. Навистина ви велам, тие веќе ја добиле својата награда.
{6:3} А ти, кога даваш милостина, да не знае твојата лева рака што прави десната,
{6:4} за да биде твојата милостина тајна; и тогаш, твојот небесен Отец, Кој гледа тајно, ќе те награди јавно.”
{6:5} „И кога се молиш, не биди како лицемерите, кои сакаат да стојат по синагогите и крстопатите за да се молат и да се покажуваат пред луѓето. Вистина ви велам, тие веќе си ја добиле својата награда.
{6:6} Но ти, кога се молиш, влези во својата скришна соба и, откако ќе ја затвориш вратата, помоли Му се на твојот Отец, Кој е во тајност; и Тој, Кој гледа тајно, ќе те награди (јавно).
{6:7} Кога се молите, не говорете многу како незнабошците, зашто тие мислат дека за своите многубројни зборови ќе бидат услишени;
{6:8} вие, пак, немојте да бидете како нив, зашто вашиот Отец небесен знае од што имате потреба уште пред да Го помолите.
{6:9} Туку молете се вака: Оче наш, Кој си на небесата, да се свети името Твое;
{6:10} да дојде царството Твое; да биде волјата Твоја, како на небото, така и на земјата;
{6:11} лебот наш насушен дај ни го денес;
{6:12} и прости ни ги долговите наши, како што и ние им ги проштеваме на нашите должници;
{6:13} и не воведувај нè во искушение, но избави нè од лукавиот, (зашто Твое е царството, и силата, и славата во сите векови. Амин!).
{6:14} Бидејќи, ако им ги простите на луѓето гревовите нивни и вам ќе ви ги прости вашиот Отец небесен.
{6:15} Ако, пак, не им ги простите гревовите на луѓето и вашиот Отец нема да ви ги прости вашите.”
{6:16} „Кога постите, не бидете жалосни како лицемерите; зашто тие си ги прават лицата нажалени за да се покажат пред луѓето дека постат. Вистина ви велам дека тие веќе ја добиле својата награда.
{6:17} А ти кога постиш, помажи ја главата своја и измиј го лицето свое,
{6:18} па да се покажеш дека постиш не пред луѓето, туку пред твојот Отец, Кој е во тајност; и твојот Отец, Кој гледа во тајност, ќе те награди јавно.”
{6:19} „Не собирајте богатства на земјата, каде што ги јаде молецот и рѓата, и каде што крадците ги поткопуваат и крадат;
{6:20} но собирајте си богатства на небото, каде што ни молец, ниту рѓа ги јаде, и каде што крадци не ги поткопуваат, ниту крадат.
{6:21} Зашто, каде што е богатството ваше, таму ќе биде и срцето ваше.”
{6:22} „Светило за телото е окото. И така, ако твоето око биде здраво и целото твое тело ќе биде светло;
{6:23} ако, пак, твоето око биде лошо, целото тело ќе ти биде темно. И така, ако светлината, што е во тебе, е темнина, тогаш каква ли ќе е темнината?”
{6:24} „Никој не може да им слугува на двајца господари: зашто, или едниот ќе го замрази, а другиот ќе го засака; или кон едниот ќе се приврзе, а другиот ќе го презре. Не можете да им служите на Бога и на Мамон.
{6:25} Затоа ви велам: немојте да се грижите за вашата душа - што ќе јадете или што ќе пиете; ниту за телото, во што ќе се облечете. Зар не чини вашата душа повеќе од храната, и телото - од облеката?
{6:26} Погледнете ги птиците небески: тие ни сеат, ни жнеат, ниту во амбар собираат, но вашиот небесен Отец ги храни. Зар не сте вие многу поскапи од нив?
{6:27} А кој од вас, грижејќи се, може на својот раст да му придаде макар еден лакт?
{6:28} Зошто се грижите и за облеката? Погледнете ги полските кринови како растат! Не се трудат, ниту предат;
{6:29} но ви велам дека ни Соломон, во целата своја слава не се облече така, како еден од нив.
{6:30} Па, ако полската трева, што денеска ја има, а утре во оган се фрла, Бог така ја облекува, а колку повеќе ќе стори за вас, маловерни!?
{6:31} Па затоа, не грижете се и не говорете: ,што да јадеме, или што да пиеме‘, или ,во што да се облечеме?‘
{6:32} Зашто сето тоа го бараат незнабошците, а вашиот Отец небесен знае дека за сето ова имате потреба.
{6:33} Но барајте го најнапред царството на Бога и Неговата правда, и сè ова ќе ви се придодаде.
{6:34} И затоа, немојте да се грижите за утре, зашто утрешниот ден ќе се грижи за своето; на секој ден доволна е неговата неволја.”
{7:1} „Не судете, за да не бидете судени;
{7:2} зашто, со каков суд судите, со таков ќе бидете судени; со каква мерка мерите, со таква и ќе ви се мери.
{7:3} Зошто ја гледаш раската во окото на твојот брат, а гредата во своето око не ја чувствуваш?
{7:4} Или, како ќе му кажеш на твојот брат: ,чекај да ти ја извадам раската од окото‘, кога во твоето око има греда?
{7:5} Лицемере, извади ја прво гредата од твоето око, па тогаш ќе видиш како да ја извадиш раската од окото на твојот брат!
{7:6} Светото не давајте им го на кучињата, и не фрлајте си го бисерот пред свињите, за да не го изгазат со своите нозе, и, да се вратат, и да ве раскинат.”
{7:7} „Посакајте и ќе ви се даде; барајте и ќе најдете; чукајте и ќе ви се отвори;
{7:8} зашто секој што моли, добива, и кој бара, наоѓа, и на оној што чука ќе му се отвори.
{7:9} Има ли меѓу вас човек, кој, ако му посака неговиот син леб, ќе му даде камен,
{7:10} и кога ќе посака риба, ќе му даде змија?
{7:11} И така, ако вие кои сте лоши, умеете да им давате на своите чеда добри дарови, колку ли повеќе вашиот Отец небесен ќе им даде добра на оние што Му бараат?
{7:12} Сè она што сакате да ви прават луѓето, правете им го и вие; зашто тоа е Законот и пророците.”
{7:13} „Влезете низ тесната врата; зашто широки се вратите и широк е патот што води кон пропаст, и мнозина минуваат низ нив;
{7:14} а тесни се вратите и тесен е патот што водат кон животот, и малкумина ги наоѓаат.”
{7:15} „Пазете се од лажните пророци, кои доаѓаат во овча кожа, а одвнатре се волци грабливи.
{7:16} По нивните плодови ќе ги познаете. Се бере ли грозје од трње, или смокви од чичка?
{7:17} Па така, секое добро дрво дава добри плодови, а лошо дрво дава лоши плодови;
{7:18} не може добро дрво да дава лоши плодови, ниту лошо дрво да дава добри плодови.
{7:19} Секое дрво, што не дава добар плод, го сечат и го фрлаат во оган.
{7:20} И така, по нивните плодови ќе ги познаете.”
{7:21} „Не секој што Ми вели: ,Господи, Господи‘, ќе влезе во царството небесно, туку оној што ја исполнува волјата на Мојот Отец небесен.
{7:22} Мнозина ќе Ми речат во оној ден ,Господи, Господи, нели во Твое име пророкувавме? И зар во Твое име демони не изгонувавме? И нели во Твое име многу чуда правевме?‘
{7:23} И тогаш Јас ќе им кажам: ,Никогаш не сум ве познавал; бегајте од Мене вие што правите незаконски дела!‘“
{7:24} „И така, секој што ги слуша и ги исполнува овие Мои зборови, ќе биде како мудар човек кој си изградил куќа на камен.
{7:25} И заврна дожд и надојдоа реки, и дувнаа ветрови, и навалија на таа куќа, но таа не падна, зашто беше изградена на камен.
{7:26} А секој, што ги слуша овие Мои зборови и не ги исполнува, прилега на глупав човек, кој си изградил куќа на песок.
{7:27} И заврна дожд, и надојдоа реки, и дувнаа ветрови, и навалија на таа куќа, и таа падна, а паѓањето и беше страшно.”
{7:28} И кога ги заврши овие зборови, народот се чудеше на Неговото учење,
{7:29} зашто Тој ги поучуваше како Оној Кој има власт, а не како книжниците.
{8:1} А кога се симна од гората, по Него врвеше многу народ.
{8:2} И ете, се приближи еден лепрозен. Му се поклонуваше и говореше: „Господи, ако сакаш, можеш да ме очистиш.”
{8:3} А Исус кога ја подаде раката, се допре до него и рече: „Сакам, очисти се!” И тој веднаш се очисти од лепрата.
{8:4} И му рече Исус: „Гледај, никому да не кажеш; а оди, покажи им се на свештениците и принеси дар, како што заповедал Мојсеј, ним за сведоштво.”
{8:5} А кога влезе Исус во Капернаум, се приближи до Него еден стотники Го молеше говорејќи:
{8:6} „Господи, слугата мој лежи дома фатен и многу страда.”
{8:7} Исус му рече: „Ќе дојдам и ќе го излекувам.”
{8:8} А стотникот одговори и рече: „Господи, не сум достоен да влезеш под мојот покрив; но кажи само збор и слугата мој ќе оздрави;
{8:9} зашто и јас сум човек подвластен, а имам и потчинети војници; па кога ќе му речам на еден од нив: ,Оди!‘ и тој оди; на другиот: ,Дојди!‘ и тој доаѓа; и на слугата: ,Направи тоа!‘ и тој прави.”
{8:10} Кога го чу тоа, Исус се восхити и им рече на оние што врвеа по Него: „Вистина ви велам: ни во Израел не најдов толку голема вера.
{8:11} И ви велам дека мнозина ќе дојдат од Исток и од Запад и ќе седнат на трпеза со Авраам, Исак и Јаков во царството небесно,
{8:12} а наследниците на царството ќе бидат фрлени во крајната темнина; таму ќе биде плач и крцкање со заби.”
{8:13} И му рече Исус на стотникот: „Оди си и, нека ти биде според верата твоја!” И слугата негов во истиот час оздраве.
{8:14} Кога дојде во домот на Петар, Исус ја виде тештата негова како лежи болна од треска,
{8:15} и се допре до раката нејзина, и треската и помина; таа стана и им служеше.
{8:16} А кога се стемни, доведоа кај Него мнозина обземени од демони, и Тој со еден збор ги изгони духовите и ги излекува сите болни,
{8:17} за да се исполни кажаното преку пророкот Исаија, кој вели: „Тој врз Себе ги зеде нашите немоќи и ги понесе болестите.”
{8:18} Кога виде околу Себе многу народ, им заповеда на учениците да минат на другата страна.
{8:19} Тогаш се приближи до Исус еден книжник и му рече: „Учителе, ќе Те следам каде и да одиш.”
{8:20} А Исус му рече: „Лисиците имаат легла и птиците небески - гнезда; а Синот Човечки нема каде глава да наслони.”
{8:21} Друг, пак од учениците Му рече: „Господи, дозволи ми најнапред да отидам да го погребам татко ми.”
{8:22} Но Исус му рече: „Врви по мене, и остави ги мртвите да ги погребуваат своите мртовци!”
{8:23} И кога влезе во коработ, по Него влегоа и учениците Негови.
{8:24} И ете, голема бура го зафати морето, така што брановите го покриваа коработ, а Тој спиеше.
{8:25} Тогаш се приближија учениците до Него, Го разбудија и рекоа: „Господи, спаси нè: загинуваме!”
{8:26} А Тој им рече: „Зошто сте толку плашливи, маловерни?” Потоа стана, им се закани на ветровите и на морето, и настана голема тишина.
{8:27} А луѓето се зачудија и рекоа: „Кој е Овој, та и ветровите и морето Му се покоруваат?”
{8:28} И кога пристигна на другата страна во земјата Гергесинска, Го сретнаа двајца обземени од демони, кои излегоа откај гробиштата; беа толку лоши што никој не смееше да мине по тој пат.
{8:29} И ете, извикаа и рекоа: „Што имаш со нас Ти, Исусе, Сине Божји!? Зар си дошол тука пред време да нè мачиш?”
{8:30} А недалеку од нив пасеа голем број свињи.
{8:31} И демоните Го молеа и говореа: „Ако нè изгониш, дозволи ни да влеземе во свињине!”
{8:32} И Тој им рече: „Отидете!” И тие излегоа и влегоа во свињите. И одеднаш сите свињи јурнаа низ стрмнината во морето и се издавија во водата.
{8:33} А свињарите побегнаа и кога дојдоа во градот, раскажаа за сето тоа и за она што се беше случило со бесомачните.
{8:34} И ете, излезе целиот град да Го пресретне Исус и кога Го видоа, Го замолија да си оди од нивниот крај.
{9:1} Тогаш Тој влезе во еден кораб, се врати назад и пристигна во Својот град.
{9:2} И ете, донесоа кај Него еден фатен, положен на постела. Па кога ја виде Исус нивната вера, на фатениот му рече: „Не плаши се, чедо! Ти се простуваат гревовите твои!”
{9:3} Тогаш некои од книжниците си рекоа во себе: „Овој богохулствува!”
{9:4} А Исус ги разбра нивните мисли, и им рече: „Зошто мислите лошо во срцата ваши?
{9:5} Или, што е полесно? Да кажам: ,Ти се простуваат гревовите твои!‘ или да кажам: ,Стани и оди!?‘
{9:6} Но да знаете дека Синот Човечки има власт на земјата да проштава гревови.” Тогаш му рече на фатениот: „Стани, земи си ја постелата и оди си дома!”
{9:7} И тој стана, ја зеде постелата своја и си отиде дома.
{9:8} А народот кога го виде тоа, се восхити и Го прослави Бога, Кој им даде таква власт на луѓето.
{9:9} А кога си одеше оттаму, Исус виде еден човек, по име Матеј, како седи во царинарницата и му рече: „Врви по Мене!” И тој стана и тргна по Него.
{9:10} И кога седеше Исус на трпеза дома, одеднаш мнозина цариници и грешници дојдоа и седнаа до Него и до учениците Негови.
{9:11} Но штом го видоа тоа фарисеите, им рекоа на учениците Негови: „Зошто вашиот Учител јаде и пие со цариници и грешници?”
{9:12} А Исус, кога го чу тоа, им рече: „Здравите немаат потреба од лекар, туку болните;
{9:13} одете и научете се што значи: ,Милост сакам, а не жртва‘. Зашто не дојдов да ги повикам праведниците, туку грешниците на покајание.”
{9:14} Тогаш кај Него дојдоа учениците Јованови и рекоа: „Зошто ние и фарисеите постиме многу, а Твоите ученици не постат!?”
{9:15} А Исус им рече: „Зар можат сватовите да бидат нажалени додека е со нив младоженецот? Но ќе дојде време кога младоженецот ќе се оттргне од нив, па тогаш и тие ќе постат.
{9:16} Никој не крпи стара облека со нова крпа, зашто таа ќе се отшие од старото и отворот ќе биде поголем;
{9:17} ниту, пак, се става ново вино во стари мевови; инаку, мевовите ќе напукнат, и виното ќе истече и мевовите ќе пропаднат; туку ново вино се става во нови мевови, па така ќе се запази и едното и другото.”
{9:18} Додека Тој им говореше за тоа, ете еден началник се приближи до Него, Му се поклонуваше и велеше: „Ќерка ми штотуку умре; туку дојди, положи ја раката Своја над неа и таа ќе оживее.”
{9:19} И како стана Исус, тргна по него, заедно со учениците Свои;
{9:20} и ете, една жена, која беше страдала дванаесет години од крвавење, се приближи одзади и се допре до крајот на облеката Негова.
{9:21} Зашто си велеше: „Само ако се допрам до облеката Негова, ќе оздравам.”
{9:22} А Исус штом се заврти и ја виде, рече: „Не плаши се, ќерко, верата твоја те спаси!” И оздраве жената во тој час.
{9:23} И кога дојде Исус во куќата на началникот и ги виде свирачите и народот ожалостени,
{9:24} им рече: „Излезете надвор, зашто девојката не е умрена, туку спие.” А тие Му се потсмеваа.
{9:25} Но штом го истера народот, Тој влезе, ја фати девојката за рака и таа стана.
{9:26} И се расчу тоа по целиот тој крај.
{9:27} А кога Исус си одеше оттаму, тргнаа по него двајца слепи и викаа: „Смилувај ни се, Исусе, сине Давидов!”
{9:28} А штом дојде в куќи, слепите се приближија до Него. И Исус им рече: „Верувате ли дека можам да го направам тоа?” Тие Му рекоа: „Да, Господи!”
{9:29} Тогаш се допре до очите нивни и рече: „Нека ви биде според верата ваша!”
{9:30} И очите им се отворија; а Исус им заповеда строго: „Гледајте, никој да не дознае!”
{9:31} А тие, штом излегоа, разгласија за Него по целата таа земја.
{9:32} Додека тие излегуваа, ете, кај Него еден човек нем и бесомачен.
{9:33} По изгонувањето на демонот, немиот проговори. А народот се чудеше и говореше: „Никогаш такво нешто не станало во Израел.”
{9:34} А фарисеите велеа: „Тој ги изгонува демоните со силата на началникот на демоните.”
{9:35} И одеше Исус по сите градови и села и поучуваше по нивните синагоги, го проповедаше Евангелието за Царството и лекуваше секаква болест и немоќ во народот.
{9:36} А штом виде многу народ, се сожали, зашто беа изморени и беспомошни како овци без пастир.
{9:37} Тогаш им рече на Своите ученици: „Жетвата е голема, а работници има малку;
{9:38} Затоа молете Го Господарот на жетвата да испрати работници на Својата жетва.”
{10:1} И кога ги повика Своите дванаесет ученици, им даде власт над нечистите духови, да ги изгонуваат и да лекуваат секаква болест и секаква немоќ.
{10:2} А имињата на дванаесетте апостоли се овие: првиот Симон, наречен Петар и Андреј братот негов; Јаков Заведеев и Јован, братот негов;
{10:3} Филип и Вартоломеј, Тома и Матеј, цариник, Јаков Алфеев и Левиј, наречен Тадеј;
{10:4} Симон Хананеец и Јуда Искариот, кој и Го предаде.
{10:5} Тие дванаесет души ги испрати Исус и им заповеда, говорејќи: „По пат кон незнабошци не одете и во самарјански град не влегувајте;
{10:6} а одете најнапред кај загубените овци на Израеловиот дом.
{10:7} И одејќи, проповедајте и кажувајте дека се приближи царството небесно;
{10:8} болни лекувајте, лепрозни очистувајте, мртви воскреснувајте, демони изгонувајте! Бесплатно добивте, бесплатно давајте!
{10:9} Не носете во појасите ваши ни злато, ни сребро, ниту бакар,
{10:10} ни торба за пат, ни двојни алишта, ниту обувки, ниту стап; зашто работникот ја заслужува својата награда!
{10:11} А штом влезете во некој град или село, распрашајте кој е во него достоен, и таму останете додека не си одите.
{10:12} И кога ќе влезете во некоја куќа, поздравете ја говорејќи: ,Нека има мир во таа куќа!‘
{10:13} И ако куќата биде достојна, вашиот мир ќе дојде на неа; ако ли не е достојна, тогаш вашиот мир ќе се врати кај вас!
{10:14} Ако, пак, негде не ве примат и не ги послушаат зборовите ваши, излезете од таа куќа или од тој град и истресете го правот од нозете ваши!
{10:15} Вистина ви велам: полесно ќе и биде на земјата содомска и гоморска во судниот ден отколку на тој град!”
{10:16} „Ете, Јас ве праќам како овци меѓу волци: бидете мудри како змии и незлобни како гулаби.
{10:17} Пазете се од луѓето, зашто тие ќе ве предаваат на судовите и по синагогите нивни ќе ве тепаат.
{10:18} И ќе ве одведат пред управници и цареви заради Мене, за да сведочите пред нив и пред незнабошците.
{10:19} Кога ќе ве предадат, не грижете се како или што ќе зборувате, зашто во тој час ќе ви биде дадено што да кажете.
{10:20} Бидејќи не сте вие што ќе говорите, туку Духот на вашиот Отец ќе говори во вас.
{10:21} И ќе предаде брат брата си на смрт, и татко - чедото свое; и ќе станат деца против родителите и ќе ги убијат;
{10:22} и ќе бидете намразени од сите заради Моето име, но, кој претрпи до крај, ќе биде спасен.
{10:23} Ако ве бркаат од еден град, бегајте во друг. Зашто, вистина, ви велам: нема да ги обиколите израелските градови додека дојде Синот Човечки.
{10:24} Нема ученик поголем од својот учител, ниту слуга - поголем од својот господар;
{10:25} Доста е за ученикот да биде како неговиот учител и на слугата да биде како неговиот господар. Ако стопанот на куќата го нарекле Велзевул, тогаш колку повеќе неговите домашни!?”
{10:26} „И така, не плашете се од нив; зашто нема ништо сокриено што не ќе се открие, или тајно, што нема да се дознае.
{10:27} Тоа што ви го говорам во темнина, кажете го на видело; и она што ви се шепоти, разгласувајте го од покривите!
{10:28} И не плашете се од оние што го убиваат телото, а душата не можат да ја убијат; туку плашете се повеќе од Оној Кој може и душата и телото да ги погуби во пеколот!
{10:29} Не се продаваат ли две врапчиња за еден денар? И ни едно од нив нема да падне на земја без волјата на вашиот Отец.
{10:30} А вам и влакната на главата ви се изброени.
{10:31} Но не плашете се: вие сте поскапи од многу врапчиња.”
{10:32} „И така, секој што ќе Ме признае Мене пред луѓето, ќе го признаам и Јас него пред мојот Отец небесен.
{10:33} А кој ќе се одрече од Мене пред луѓето, и јас ќе се одречам од него пред Мојот Отец небесен.”
{10:34} „Немојте да мислите дека дојдов да донесам мир на земјата; не дојдов да донесам мир, туку меч.
{10:35} Зашто дојдов да разделам човек од татко си, и ќерка од мајка си, и снаа од свекрвата нејзина.
{10:36} И непријатели на човека ќе бидат неговите домашни.
{10:37} Кој љуби татко или мајка повеќе од Мене, не е достоен за Мене; и кој љуби син или ќерка повеќе од Мене, не е достоен за Мене;
{10:38} и кој не го земе крстот свој и не оди по Мене, не е достоен за Мене.
{10:39} Кој си го чува животот свој, ќе го загуби, а кој ќе го загуби животот свој заради Мене, повторно ќе си го најде.”
{10:40} „Кој ве прима вас, Ме прима Мене; а кој Ме прима Мене, Го прима Оној што Ме пратил.
{10:41} Кој прима пророк во пророчко име, ќе добие пророчка награда; и кој прима праведник во праведничко име, ќе добие праведничка награда.
{10:42} И кој ќе напои еден од овие најбезначајните само со чаша студена вода во име на ученик, вистина ви велам, нема да ја загуби својата награда.”
{11:1} И кога ги заврши Исус овие заповеди кон дванаесетте Свои ученици, замина оттаму за да поучува и да проповеда по нивните градови.
{11:2} А Јован, штом чу во затворот за Христовите дела, испрати двајца свои ученици
{11:3} и му рече: „Ти ли си Оној што треба да дојде или да чекаме друг?”
{11:4} Исус им одговори и рече: „Одете и кажете му на Јован што слушате и што гледате:
{11:5} слепи прогледуваат и сакати проодуваат; лепрозни се очистуваат и глуви прослушуваат; мртви воскреснуваат и на бедните им се проповеда Евангелието.
{11:6} И блажен е оној што не се соблазнува поради Мене.”
{11:7} А кога си отидоа овие, Исус почна да му зборува на народот за Јован: „Што сте излегле да видите во пустината? Трска ли, што се лулее од ветрот?
{11:8} Но, што излеговте да видите? Човек ли, облечен во меки алишта? Ете, оние што носат меки алишта, по царски палати се.
{11:9} Па, што излеговте да видите? Пророк ли? Да, ви велам, и повеќе од пророк!
{11:10} Зашто тој е оној за кого е напишано: ,Ете, Јас го праќам Мојот ангел пред лицето Твое; тој ќе го приготви патот Твој пред Тебе.‘
{11:11} Вистина ви велам: меѓу родените од жена не се јавил поголем од Јован Крстител, но најмалиот во царството небесно е поголем од него!
{11:12} А од деновите на Јован Крстител па до сега, царството небесно насила се зема и силните го грабаат,
{11:13} зашто сите Пророци и Законот пророкуваа до доаѓањето на Јован.
{11:14} И, ако сте подготвени да го прифатите, тој е Илија, кој треба да дојде.
{11:15} Кој има уши да слуша, нека чуе!”
{11:16} „А со кого да го споредам овој род? Тој личи на деца што седат по пазариштата, па им довикуваат на своите другари
{11:17} и велат: ,Ви свиревме и не игравте; ви пеевме жални песни и не плачевте.‘
{11:18} Зашто дојде Јован, кој не јаде, ниту пие, а тие велат: ,Демон има во Него.‘
{11:19} Дојде Синот Човечки, Кој и јаде и пие, и велат: ,Еве човек ненаситен и пијаница, пријател на цариници и грешници.‘ Но мудроста се оправда преку своите дела.”
{11:20} Тогаш почна Исус да ги укорува градовите во кои се извршија повеќето Негови чуда, бидејќи не се покајаа.
{11:21} „Тешко тебе, Хоразине! Тешко тебе, Витсаидо! Ако во Тир и Сидон беа чуда, што станаа кај вас, тие одамна би се покајале во вреќиште и пепел;
{11:22} но ви велам: на Тир и на Сидон ќе им биде полесно во судниот ден отколку вам!
{11:23} И ти, Капернауме, што си се воздигнал до небото, до пеколот ќе бидеш спуштен; зашто, ако во Содом се беа извршиле чудата што станаа во тебе, тој и до ден денес ќе останеше.
{11:24} Но ви велам дека на земјата Содомска ќе и биде полесно на судниот ден, отколку тебе.”
{11:25} Во тоа време, откако продолжи Исус, рече: „Те прославувам, Оче, Господи на небото и на земјата, зашто си го скрил тоа од мудрите и разумните, а си им го открил на децата!
{11:26} Да, Оче, зашто таква беше волјатаТвоја.
{11:27} Сè ми е предадено од Мојот Отец и никој не Го познава Синот, освен Отецот; ниту Отецот Го познава некој освен Синот, и кому што сака Синот да Го открие.
{11:28} Дојдете кај Мене сите изморени и обременети и Јас ќе ве успокојам;
{11:29} Земете го Мојот јарем на себе и поучете се од Мене, бидејќи сум кроток и смирен по срце, и ќе најдете мир за душите ваши;
{11:30} Зашто јаремот Мој е благ и бремето Мое е лесно.”
{12:1} Во тоа време, една сабота, Исус минуваше преку нивите, а учениците Негови огладнеа, па почнаа да кинат класје и да јадат.
{12:2} Фарисеите, штом го видоа тоа, Му рекоа: „Ете, учениците Твои го прават она што не треба да се прави во сабота!”
{12:3} А Тој им рече: „Не сте ли читале што направи Давид, кога огладне тој и оние што беа со него?
{12:4} Како влезе во домот Божји, ги изеде лебовите од жртвеникот, што не требаше да ги јаде ни тој, ниту оние што беа со него, туку само свештениците.
{12:5} Или, не сте ли читале во Законот дека во саботен ден свештениците ја нарушуваат саботата и пак не се виновни?
{12:6} Но Јас ви велам дека тука е Оној Кој е поголем од храмот;
{12:7} и, ако знаевте што значи: ,Милост сакам, а не жртва‘, немаше да ги осудувате невините;
{12:8} Зашто Синот Човечки е господар и на саботата.”
{12:9} И штом замина оттаму, дојде во синагогата нивна.
{12:10} И ете, таму беше еден човек, кој имаше исушена рака. И за да Го обвинат, Го прашаа Исус: „Допуштено ли е во сабота да се лекува?”
{12:11} А Тој им рече: „Кој е тој од вас, ако има една овца и таа падне во саботен ден во јама, што не ќе ја прифати и извади?
{12:12} А колку ли, пак, човекот е поскап од една овца!? И така во сабота е допуштено да се прави добро.”
{12:13} Тогаш му рече на човекот: „Испружи ја раката!” И тој ја испружи. И таа стана здрава како и другата.
{12:14} А фарисеите, штом излегоа, се договорија како да Го погубат. Но Исус кога разбра, се оддалечи оттаму.
{12:15} И тргна по него многу народ и Тој ги исцели сите.
{12:16} И им забрани да разгласуваат за Него.
{12:17} За да се исполни кажаното преку пророкот Исаија, кој вели:
{12:18} „Ете Го слугата Мој; Него Го избрав, Мојот возљубен, што го благоволи Мојата душа. Ќе го положам Духот Свој над Него и на народите ќе им објави правда;
{12:19} Нема да се кара, ниту ќе вика, и никој нема да го чуе гласот Негов по крстопатите.
{12:20} Трските прекршени нема да ги докрши, ниту запалените светила ќе ги угасне, додека не го доведе судот до победа.
{12:21} И во Неговото име народите ќе ја положат својата надеж.”
{12:22} Тогаш доведоа кај Него еден бесомачен од зол дух, кој беше слеп и нем; и го излекува, така што слепонемиот прогледа и проговори.
{12:23} И сиот народ се чудеше и велеше: „Да не е Овој Христос, синот Давидов?”
{12:24} А фарисеите, штом го чуја тоа, рекоа: „Тој не ги истерува демоните на друг начин освен преку Велзевул, началникот на демоните!”
{12:25} Но Исус, знаејќи ги нивните помисли, им рече: „Секое царство, ако се раздели, запустува; и секој град или дом, ако се раздели на противни групи, ќе пропадне.
{12:26} И ако сатаната изгонува сатана, тој се разделил сам против себе; тогаш како може да се запази царството негово?
{12:27} И ако Јас ги истерувам демоните преку Велзевул, синовите ваши, преку кого ги изгонуваат? Затоа тие ќе ви бидат судии.
{12:28} Ако, пак, Јас истерувам демони со Духот Божји, тоа значи дека до вас дошло царството Божјо.
{12:29} Или, како може да влезе некој во куќата на силен човек и да му ја плени покуќнината, ако најнапред не го врзе силниот, па дури тогаш да му ја ограби куќата?
{12:30} Кој не е со Мене, против Мене е; и кој не собира со Мене, тој растура.
{12:31} Затоа ви велам: секој грев и хула ќе им се прости на луѓето, но хулата против Светиот Дух нема да им се прости на луѓето.
{12:32} И ако некој каже збор против Синот Човечки, ќе му се прости; но ако каже нешто против Светиот Дух, нема да му се прости ни на овој, ни на оној свет.”
{12:33} „Или, ако насадите добро дрво и плодот ќе му биде добар; а ако насадите лошо дрво и плодот ќе му биде лош; зашто по плодот се познава дрвото.
{12:34} Змиски рожби! Како можете да говорите добро, кога сте лоши? Зашто устата го зборува она што излегува од преполнетото срце.
{12:35} Добриот човек од доброто сокровиште изнесува добро, а лошиот човек од лошото сокровиште - лошо.
{12:36} И ви велам дека за секој лош збор, што ќе го изговорат луѓето, ќе одговараат на судниот ден;
{12:37} зашто по зборовите свои ќе бидеш оправдан, и по зборовите свои ќе бидеш суден.”
{12:38} Тогаш некои од книжниците и фарисеите одговорија и рекоа: „Учителе, сакаме да видиме знак од Тебе!”
{12:39} А Тој им одговори и рече: „Лукав и прељуботворен род бара знак; но нема да му се даде знак освен знакот на пророкот Јона;
{12:40} зашто, како што Јона беше во утробата на китот три дни и три ноќи, така и Синот Човечки ќе биде во срцето на земјата три дни и три ноќи.
{12:41} Ниневјаните ќе излезат на суд со овој род и ќе го осудат, зашто тие се покајаа од проповедта на Јона; а ете, тука има поголем од Јона.
{12:42} И царицата јужна ќе излезе на суд со овој род и ќе го осуди; зашто таа дојде од крај земја за да ја чуе мудроста на Соломон, но ете, тука е многу поголем од Соломон.”
{12:43} „Кога нечистиот дух ќе излезе од човекот, минува преку безводни места, барајќи спокој и не го наоѓа;
{12:44} тогаш ќе рече: ,Да се вратам во мојот дом, откаде што излегов.‘ И штом дојде го наоѓа празен, изметен и уреден.
{12:45} Тогаш оди и доведува други седум духови, полоши од себе, и штом ќе влезат, таму и ќе живеат; и последната состојба на тој човек станува полоша од првата. Така ќе биде и со овој пакосен род.”
{12:46} Додека му зборуваше на народот, мајка Му и браќата Негови стоеја надвор и сакаа да зборуваат со Него.
{12:47} Некој Му кажа: „Ете, мајка Ти и браќата Твои стојат надвор и сакаат да зборуваат со Тебе.”
{12:48} Тој му одговори на оној што Му зборуваше и рече: „Која е Мојата мајка и кои се Моите браќа?”
{12:49} И покажувајќи со рака на учениците Свои рече: „Еве ја Мојата мајка и еве ги Моите браќа!
{12:50} Зашто кој ја исполнува волјата на Мојот небесен Отец, Кој е на небесата, тој Ми е брат, и сестра, и мајка.”
{13:1} Излегувајќи тој ден од куќата, Исус седна покрај морето.
{13:2} И се собра околу Него многу народ, така што Тој влезе во кораб и седна, а сиот народ стоеше на брегот.
{13:3} И им говореше многу во параболи, велејќи: „Ете, излезе сејач да сее;
{13:4} и кога сееше, едни зрна паднаа покрај патот; долетаа птици и ги исколваа.
{13:5} Други паднаа на каменито место, каде што немаше многу земја, и набргу проникнаа, зашто земјата не беше длабока.
{13:6} Но, штом изгреа сонцето, тие свенаа, па, бидејќи немаа корен, се исушија.
{13:7} Некои паднаа во трње и израсна трњето и ги задуши.
{13:8} Други паднаа на добра земја и дадоа добар плод; едно сто, друго шеесет, а трето триесет.
{13:9} Кој има уши да слуша, нека чуе.”
{13:10} И кога се приближија до Него учениците, Му рекоа: „Зошто им зборуваш во парабола?”
{13:11} А Тој им одговори и рече: „Зашто вам ви е дадено да ги знаете тајните на царството небесно, а ним не им е дадено.
{13:12} Кој има ќе му се даде и ќе му се преумножи; а кој нема, ќе му се земе и она што го има.
{13:13} Затоа им зборувам во параболи, зашто гледаат и не видат; слушаат и не можат да чујат, ниту пак, разбираат;
{13:14} и над нив се исполнува пророштвото на Исаија, кој вели: ,Со уши ќе чуете и нема да разберете, со очи ќе гледате и нема да видите;
{13:15} срцето на овие луѓе закоравело и со ушите тешко слушаат; и ги затвориле очите свои за да не можат никогаш со очите да видат и со ушите да чујат и со срцето да разберат, та да се покајат и да ги исцелам.‘
{13:16} Вашите, пак, очи се блажени, бидејќи гледаат и ушите ваши - бидејќи слушаат;
{13:17} зашто вистина ви велам: многу пророци и праведници сакаа да видат што гледате вие, и не видоа, и да чујат што слушате вие, и не чуја.”
{13:18} „Вие, пак, чујте ја параболата за сејачот.
{13:19} Кај секого, што го слуша словото за царството и не го разбира, доаѓа лукавиот и го граба посеаното во срцето негово; ете, тоа означува посеаното покрај патот.
{13:20} А посеаното на камен е оној што го слуша словото и веднаш со радост го прима;
{13:21} но нема во себе корен и е непостојан: дојдат ли неволји или гонење заради словото, веднаш отстапува.
{13:22} Посеаното, пак, во трње е оној што го слуша словото, но грижите од овој свет и примамливото богатство го задушуваат словото и тоа останува без род.
{13:23} А посеаното на добра земја е оној што го слуша словото и го разбира, и дава плод: еден сто, друг шеесет, а трет триесет.”
{13:24} И друга парабола им кажа, велејќи: „Царството небесно прилега на човек што посеал добро семе на својата нива.
{13:25} Но, додека спиеја луѓето, дојде неговиот непријател и посеја меѓу житото какол, па си отиде.
{13:26} А кога израсна растението и донесе плод, тогаш се појави и каколот.
{13:27} И кога дојдоа слугите на стопанот, му рекоа: ,Господаре, нели добро семе посеа на нивата своја? Од каде сега, пак, овој какол во неа?‘
{13:28} А тој им рече: ,Непријателот го направи тоа!‘ Слугите, пак, му рекоа: ,Сакаш ли да одиме и да го исплевиме?‘
{13:29} Но тој им рече: ,Не, да не би, корнејќи го каколот, да искорнете заедно со него и жито;
{13:30} оставете нека расте и едното и другото, до жетвата; а по жетвата ќе им кажам на жетварите: соберете го најнапред каколот и врзете го во снопови, за да се изгори; а, житото приберете го во мојата житница.‘“
{13:31} И друга парабола им кажа, кога рече: „Царството небесно прилега на синапово зрно, кое човек го зел и го посеал на нивата своја;
{13:32} Тоа е најмало од сите семиња, но кога ќе израсне, поголемо е од сите грмушки, па станува дури и дрво, така што птиците небески долетуваат и застануваат на неговите гранки.”
{13:33} И друга парабола им кажа: „Царството небесно прилега на квасец, што го зема жена и го клава во три мери брашно, дури не скисне сето.”
{13:34} Сето ова му го зборуваше Исус на народот во параболи и без параболи не им говореше ништо;
{13:35} за да се исполни реченото преку пророкот кој вели: „Со параболи ќе ја отворам устата Своја; ќе ги искажам тајните од создавањето на светот.”
{13:36} Тогаш Исус го остави народот и влезе во една куќа. А учениците се приближија до Него и Му рекоа: „Протолкувај ни ја параболата за каколот на нивата!”
{13:37} А Тој им одговори и рече: „Сејачот на доброто семе е Синот Човечки.
{13:38} Нивата е овој свет; доброто семе тоа се синовите на царството, а каколот - синовите на лукавиот;
{13:39} Непријателот, пак, што го посеа, е ѓаволот; жетвата е крајот на светот, а жетварите се ангелите.
{13:40} И така, како што се собира плевата и се гори во оган, така ќе биде и при крајот на овој свет.
{13:41} Ќе испрати Синот Човечки Свои ангели и ќе ги соберат сите причинители на гревот од Неговото царство, и оние што вршат незаконски дела,
{13:42} и ќе ги фрлат во вжарена печка; таму ќе има плач и крцкање со заби.
{13:43} Тогаш праведниците ќе заблескаат како сонце во царството на нивниот Отец. Кој има уши да слуша, нека чуе!”
{13:44} „Царството небесно прилега уште и на богатство сокриено во нива, кое го нашол човек и прикрил, па, од радост за него, отишол и продал сè што имал, и ја купил таа нива.”
{13:45} „Царството небесно прилега и на трговец, кој бара убави бисери;
{13:46} па, штом најде едно зрно скапоцен бисер, оди и продава сè што има и го купува.”
{13:47} „Царството небесно прилега, исто така, и на мрежа, која се фрла во морето и уловува секакви риби;
{13:48} и кога ќе се наполни, ја извлекуваат на брегот и седнуваат, па добрите риби ги собираат во садови, а лошите ги фрлаат.
{13:49} Така ќе биде и при крајот на светот: ќе излезат ангелите и ќе ги одделат лошите од праведните,
{13:50} и ќе ги фрлат во вжарена печка: таму ќе има плач и крцкање со заби.”
{13:51} И ги праша Исус: „Дали го разбравте сето ова?” Тие Му одговорија: „Да, Господи!”
{13:52} А Тој им рече: „Затоа секој книжник, кој се научил за царството небесно, прилега на домаќин што изнесува од своето сокровиште ново и старо.”
{13:53} И, откако ги кажа Исус овие параболи, си замина оттаму.
{13:54} А штом дојде во Својот роден крај, го поучуваше народот во синагогите нивни. И сите се чудеа и велеа: „Од каде кај Него ваква мудрост и моќ?
{13:55} Нели е Овој син на дрводелецот? Мајка Му нели се вика Марија, и браќата Негови - Јаков и Јосија, Симон и Јуда?
{13:56} И сестрите Негови не се ли сите меѓу нас? Од каде, пак, сето тоа кај Него?”
{13:57} И се соблазнија заради Него. А Исус им рече: „Нема пророк без чест, освен во земјата негова и во домот негов.”
{13:58} И не направи таму многу чуда поради нивното неверие.
{14:1} Во тоа време гласот за Исус дојде и до Ирод четворовласникот,
{14:2} кој им рече на своите потчинети: „Тоа е Јован Крстител; тој воскреснал, па затоа и стануваат чуда преку него!”
{14:3} Зашто Ирод, кога го фати Јован, го врза и го фрли во затвор заради Иродијада, жената на брат му Филип;
{14:4} бидејќи Јован му велеше: „Не доликува да биде твоја!”
{14:5} И сакаше да го убие, но се плашеше од народот, зашто го сметаа за пророк.
{14:6} А кога му беше роденден на Ирод, ќерката на Иродијада играше пред гостите и му угоди на Ирод;
{14:7} затоа тој и се заколна дека ќе и даде што и да побара.
{14:8} И таа, подучена од мајка си, рече: „Дај ми ја овде на чинија главата на Јован Крстител!”
{14:9} И се загрижи царот; но, заради заклетвата и гостите свои, нареди да и ја дадат.
{14:10} Па прати, та ја отсекоа главата на Јован во затворот.
{14:11} И ја донесоа главата негова на чинија и и ја дадоа на девојката, а таа ја однесе на мајка си.
{14:12} Учениците, пак, негови, дојдоа, го земаа неговото тело и го погребаа; па отидоа и му јавија на Исус.
{14:13} Штом го чу тоа Исус, замина оттаму со кораб во пусто место, Сам; а народот, штом дозна за тоа, тргна по Него пеш од градовите.
{14:14} И кога излезе Исус, виде многу свет; и се смилува над нив и ги излекува нивните болни.
{14:15} А на стемнување се приближија до Него учениците Негови и рекоа: „Местово е пусто, а и доцна е веќе; пушти го народот да оди по селата и да си купи храна.”
{14:16} Но Исус им рече: „Нема потреба да одат; дајте им вие да јадат!”
{14:17} А тие Му рекоа: „Ние имаме само пет леба и две риби.”
{14:18} Тој им рече: „Донесете Ми ги тука!”
{14:19} И откако му заповеда на народот да седне по тревата, ги зеде петте леба и двете риби, погледна кон небото, ги благослови, ги прекрши и им ги даде лебовите на учениците, а учениците - на народот.
{14:20} И јадеа сите и се наситија; и кренаа дванаесет кошеви полни со останати парчиња.
{14:21} А оние што јадеа беа околу пет илјади мажи, покрај жените и децата.
{14:22} И веднаш ги повика Исус учениците Свои да влезат во кораб и да минат на другата страна пред Него, додека Тој да го распушти народот.
{14:23} Па штом го распушти народот, Тој се искачи на планината за да се помоли насамо. И таа вечер остана таму Сам.
{14:24} А коработ беше веќе на сред море и брановите го удираа, зашто ветрот дуваше спротивно.
{14:25} Но на четвртата стража преку ноќта, дојде Исус кај нив, одејќи по морето.
{14:26} А учениците, штом Го видоа како оди по морето, се уплашија и рекоа: „Тоа е привидение!” и од страв извикаа.
{14:27} Но Исус веднаш почна да зборува со нив и им рече: „Не бојте се! Јас сум, не плашете се!”
{14:28} А Петар, одговарајќи Му, рече: „Господи, ако си Ти, заповедај да дојдам кај Тебе по водата!”
{14:29} И Исус му рече: „Дојди!” Па штом излезе од коработ, Петар тргна по водата за да оди кај Исус;
{14:30} но, кога го виде силниот ветар, се уплаши, почна да тоне и извика: „Господи, спаси ме!”
{14:31} Исус веднаш му подаде рака, го фати и му рече: „Маловернику, зошто се посомнева?”
{14:32} И кога влегоа во коработ, ветрот престана.
{14:33} А оние што беа во коработ Му пристапија, Му се поклонија и рекоа: „Навистина, Ти си Синот Божји!”
{14:34} Па откако преминаа, дојдоа во земјата генисаретска.
{14:35} Луѓето од тоа место, штом Го познаа, разгласија по целата таа околија и ги донесоа кај Него сите болни.
{14:36} И Го молеа да се допрат барем до крајот од Неговата облека; и тие што се допреа, се излекуваа.
{15:1} Тогаш пристапија кон Исус ерусалимските книжници и фарисеи, велејќи:
{15:2} „Зошто учениците Твои не го запазуваат преданието на старите? Зошто не си ги мијат рацете кога јадат леб?”
{15:3} А Тој им одговори и рече: „Па зошто и вие ја престапувате Божјата заповед заради вашето предание?
{15:4} Зашто Бог заповедал и рекол: ,Почитувај ги татко си и мајка си‘, и ,кој говори лошо против таткото свој или мајка си, со смрт да се казни‘.
{15:5} А вие велите: ,Ако некој му рече на татка си или на мајка си: она, со што би можел да се ползуваш од мене, е ветено за Господ‘,
{15:6} тогаш тој може да не го почитува својот татко или својата мајка! Така ја нарушивте заповедта Божја заради вашето предание!
{15:7} Лицемери, добро пророкувал за вас Исаија, велејќи:
{15:8} ,Овој народ се приближува до Мене со устата своја и со усните Ме почитува, а срцето негово стои далеку од Мене;
{15:9} но напразно Ме почитува, зашто проповеда човечки повелби.‘“
{15:10} И како ги повика луѓето, им рече: „Слушајте и разберете!
{15:11} Не го осквернува човекот она што влегува во устата, туку она што излегува од устата, тоа го осквернува човекот.”
{15:12} Тогаш Неговите ученици Му се приближија и рекоа: „Знаеш ли дека фарисеите, штом го чуја тој збор, се соблазнија?”
{15:13} А Тој, одговарајќи им, рече: „Секоја садница, што не ја насадил Мојот Отец небесен, ќе се искорне;
{15:14} оставете ги: тие се слепи водачи на слепи: а кога слеп води слеп, обата ќе паднат во јама.”
{15:15} Петар, пак, Му одговори и рече: „Објасни ни ја оваа парабола.”
{15:16} А Исус им рече: „Ама вие, уште ли не сфаќате?
{15:17} Уште ли не разбирате дека сè што влегува во устата, минува преку стомакот и се исфрлува надвор?
{15:18} А она што излегува од устата, иде од срцето и тоа го осквернува човекот;
{15:19} зашто од срцето излегуваат лоши помисли, убиства, прељубодејства, блудства, кражби, лажни сведоштва, хули;
{15:20} тоа го осквернува човекот. А јадењето со неизмиени раце не го осквернува човекот.”
{15:21} И кога излезе оттаму Исус, замина во земјата Тирска и Сидонска.
{15:22} И ете, една жена Хананејка, излезе од оние краишта, повика кон Него, велејќи: „Смилувај ми се, Господи, Сине Давидов! Ќерка ми жестоко ја мачи демон.”
{15:23} Но Тој не и одговори ниту збор. И пристапувајќи до Него, учениците Негови Го молеа и велеа: „Отпушти ја, зашто вика по нас.”
{15:24} А Тој одговори и рече: „Јас сум пратен само кај загубените овци на домот израелски.”
{15:25} Но таа, кога пристапи, Му се поклони и велеше: „Господи, помогни ми!”
{15:26} Тој, одговарајќи и рече: „Не е добро да се земе лебот од децата и да се фрли на кучињата.”
{15:27} Но таа Му рече: „Да, Господи, но и кучињата јадат од трошките што паѓаат од трпезата на нивните господари.”
{15:28} Тогаш Исус одговори и рече: „О, жено, голема е твојата вера; нека ти биде по желбата твоја!” И во тој час оздраве ќерката нејзина.
{15:29} Штом замина оттаму, Исус дојде кај Галилејското Море, се искачи на гората и седна таму.
{15:30} И дојде кај Него многу народ, кој имаше со себе куци, слепи, неми, фатени и многу други, и ги положија пред нозете на Исус, и Тој ги исцели,
{15:31} така што народот се восхитуваше гледајќи како неми зборуваат, фатени оздравуваат, куци се движат и слепи прогледуваат и Го прославуваше Бога Израелов.
{15:32} А Исус, кога ги повика учениците Свои, рече: „Жал ми е за луѓето, зашто три дни веќе стојат кај Мене и немаат што да јадат; да ги распуштам гладни, не би сакал, за да не премалеат по патот.”
{15:33} Но учениците Негови Му рекоа: „Каде ќе земеме толку леб во пустинава за да нахраниме толку народ?”
{15:34} Исус ги праша: „Колку лебови имате?” А тие одговорија: „Седум и неколку риби.”
{15:35} Тогаш му заповеда Исус на народот да поседне по земјата.
{15:36} И земајќи ги седумте лебови и рибите, благодари, ги прекрши и им ги даде на учениците Свои, а учениците - на народот.
{15:37} И јадеа сите и се наситија; и кренаа останати парчиња седум полни кошници.
{15:38} А оние што јадеа беа четири илјади мажи, покрај жените и децата.
{15:39} Па, штом го распушти народот, влезе во кораб и пристигна во Магдалските предели.
{16:1} Тогаш пристапија кон Исус фарисеите и садукеите и, искушувајќи Го, побараа да им покаже чудо од небото.
{16:2} Тој, одговарајќи им, рече: „Навечер велите: ,ќе биде ведро, зашто небото е црвено‘;
{16:3} а наутро: ,денес ќе има невреме, зашто небото е матно.‘ Лицемери, изгледот на небото можете да го распознавате, а знаците на времињата не можете?
{16:4} Род лукав и прељуботворен бара знак, но знак нема да му се даде освен знакот на пророкот Јона.” Па оставајќи ги, си замина.
{16:5} И преоѓајќи на спротивната страна, учениците Негови заборавија да земат леб.
{16:6} Исус им рече: „Внимавајте и чувајте се од квасецот фарисејски и садукејски!”
{16:7} А тие помислија во себе и си рекоа: „Тоа е што не зедовме леб!”
{16:8} Но Исус ги разбра и им рече: „Маловерни, зошто мислите во себе дека не сте зеле леб?
{16:9} Уште ли не разбирате и не помните за петте леба на пет илјади души, и колку кошеви собравте?
{16:10} Ниту за седумте леба на четири илјади души, и колку кошници собравте?
{16:11} Како не разбирате дека не ви зборував за леб: ,Чувајте се од квасот фарисејски и садукејски!‘“
{16:12} Тогаш разбраа дека Тој им беше рекол да се пазат не од лебниот квас, туку од учењето фарисејско и садукејско.
{16:13} И кога дојде Исус во областа на Кесарија Филипова, ги праша учениците Свои и рече: „Што велат луѓето, кој е Синот Човечки?”
{16:14} Тие одговорија: „Едни дека е Јован Крстител, други дека е Илија, а некои дека е Еремија или дека е еден од пророците.”
{16:15} А Тој им рече: „А вие, што мислите, Кој сум Јас?”
{16:16} Симон Петар одговори и рече: „Ти си Христос, Синот на живиот Бог.”
{16:17} Тогаш Исус му одговори и рече: „Блажен си ти, Симоне, сине Јонин, зашто тело и крв не ти го открија тоа, туку Мојот Отец, Кој е на небесата.
{16:18} А Јас тебе ти велам: ти си Петар и на тој камен ќе ја изградам црквата Своја, и вратите на пеколот нема да ја надвладеат.
{16:19} И ќе ти ги дадам клучевите од небесното царство, и што ќе сврзеш на земјата, ќе биде сврзано на небесата; а што ќе разврзеш на земјата, ќе биде разврзано и на небесата.”
{16:20} Тогаш Исус им заповеда на учениците Свои да не кажуваат никому дека Тој е Христос.
{16:21} Оттогаш почна Исус на Своите ученици да им открива дека Тој треба да отиде во Ерусалим и да пострада многу од старешините, првосвештениците и книжниците и да биде убиен, и на третиот ден да воскресне.
{16:22} А Петар Го повлече настрана, почна да Му говори, зборувајќи: „Биди милостив кон Себе, Господи; тоа со Тебе нема да се случи!”
{16:23} Но Тој се заврте и му рече на Петар: „Бегај од Мене, сатано! Ти си Ми соблазна, зашто мислиш не за она што е Божјо, туку за она што е човечко!”
{16:24} Тогаш Исус им рече на учениците Свои: „Ако некој сака да врви по Мене, нека се одрече од себе, нека го земе својот крст и нека Ме следи;
{16:25} зашто, кој сака да го спаси животот свој, ќе го загуби; а кој ќе го загуби својот живот заради Мене, ќе го најде:
{16:26} зашто, каква полза е за човек ако го придобие целиот свет, а на душата своја и напакости? Или каков откуп ќе даде човек за својата душа?
{16:27} Зашто Синот Човечки ќе дојде во славата на Својот Отец, со ангелите Свои, и тогаш ќе му даде на секој според делата негови.
{16:28} Вистина ви велам: тука стојат некои што нема да вкусат смрт додека не Го видат Синот Човечки како доаѓа во царството Свое.”
{17:1} А по шест дни Исус ги зеде со Себе Петар, Јаков и брат му Јован, и ги изведе на висока гора сами;
{17:2} и се преобрази пред нив; и лицето Негово светна како сонце, а алиштата Му станаа бели како светлина.
{17:3} И ете, им се јавија Мојсеј и Илија, кои разговараа со Него.
{17:4} Тогаш Петар Му одговори на Исус и рече: „Господи, добро ни е да бидеме овде; ако сакаш ќе направам тука три колиби: една за Тебе, една за Мојсеј и една за Илија.”
{17:5} Додека уште говореше, ете, ги засени светол облак; и се чу глас од облакот кој велеше: „Овој е Мојот возљубен Син, во Кого е Мојата волја; Него послушајте Го!”
{17:6} И кога го чуја тоа учениците, паднаа ничкум и многу се уплашија.
{17:7} Но Исус, штом се приближи, се допре до нив и им рече: „Станете и не плашете се!”
{17:8} А тие, кога ги подигнаа очите, не видоа никој друг освен Исус.
{17:9} Исус им заповеда и рече: „Никому не кажувајте што видовте додека Синот Човечки не воскресне од мртвите!”
{17:10} Потоа учениците Негови Го прашаа, говорејќи: „Зошто, пак, книжниците велат дека најнапред треба да дојде Илија?”
{17:11} Исус им одговори и рече: „Илија ќе дојде порано и ќе уреди сè;
{17:12} но ви велам дека Илија веќе дојде и не го познаа, туку му направија сè што сакаа; така и Синот Човечки ќе пострада од нив.”
{17:13} Тогаш учениците разбраа дека Тој им зборува за Јован Крстител.
{17:14} Кога дојдоа кај народот, пристапи кон Него еден човек, кој падна на колена
{17:15} и рече: „Господи, смилувај се на мојот син, зашто при нова месечина го напаѓа зол дух и се мачи многу; често паѓа во оган и често - во вода;
{17:16} го одведов кај Твоите ученици, но тие не можеа да го излекуваат.”
{17:17} А Исус одговори и рече: „О, роде безверен и развратен! До кога ќе бидам со вас? До кога ќе ве трпам? Доведете Ми го тука!”
{17:18} И му нареди Исус на демонот и тој излезе од момчето; и тоа оздраве во тој час.
{17:19} Тогаш учениците пристапија кон Исус насамо и Му рекоа: „Зошто не можевме ние да го истераме?”
{17:20} А Исус им рече: „Заради вашето безверие: зашто, вистина, ви велам, ако имате вера колку синапово зрно, ќе и речете на оваа планина: ,Премести се одовде таму! И таа ќе се премести, и ништо нема да биде за вас неможно.
{17:21} (Овој, пак, род се истерува само со молитва и пост.)”
{17:22} А кога беа во Галилеја, Исус им рече: „Синот Човечки ќе биде предаден во раце човечки,
{17:23} и ќе Го убијат, и на третиот ден ќе воскресне.” И тие многу се нажалија.
{17:24} А кога пристигнаа во Капернаум, му пристапија на Петар оние што собираа дидрахми и му рекоа: „Учителот ваш не плаќа ли дидрахми?”
{17:25} Тој одговори: „Плаќа.” И кога влезе дома, Исус го испревари и рече: „Како ти се чини, Симоне? Земните цареви од кого земаат царина или данок? Од своите синови или од туѓи?”
{17:26} Петар Му одговори: „Од туѓите.” Исус му рече: „Значи, синовите не плаќаат;
{17:27} но, за да не ги соблазниме, отиди до морето, фрли јадица и првата риба што ќе се улови, земи ја; и, кога ќе и ја отвориш устата, ќе најдеш статир; земи го и подај им го за Мене и за себе!”
{18:1} Во тој час се приближија учениците до Исус и рекоа: „Кој е најголем во царството небесно?”
{18:2} И Исус повика едно дете, го постави меѓу нив
{18:3} и им рече: „Вистина ви велам, ако не се промените и не бидете како деца, нема да влезете во царството небесно:
{18:4} кој ќе биде понизен како ова дете, тој е најголем во царството небесно;
{18:5} и кој прима такво дете во Мое име, Мене Ме прима.”
{18:6} „Кој ќе соблазни едно од овие мали, за него е подобро да му се обеси воденички камен на вратот и да потоне во морска длабочина.
{18:7} Тешко му на светот од соблазни, зашто соблазните треба да дојдат; но тешко му на оној човек, преку кого доаѓа соблазната.
{18:8} Ако те соблазнува раката твоја или ногата твоја, отсечи ја и фрли ја од себе: подобро е за тебе да влезеш во животот без една рака или нога, отколку со двете раце и двете нозе да бидеш фрлен во вечниот оган;
{18:9} и ако те соблазнува окото твое, извади го и фрли го од себе: подобро е за тебе да влезеш во животот со едно око, отколку да ги имаш и двете очи, а да бидеш фрлен во огнениот пекол.”
{18:10} „Гледајте да не презрете едно од овие мали, зашто, ви велам, нивните ангели на небесата секогаш го гледаат лицето на Мојот Отец небесен.
{18:11} (Зашто Синот Човечки дојде да го бара и спаси загубеното.)
{18:12} Што мислите? Ако некој има сто овци и една од нив се загуби, нема ли да ги остави деведесет и деветте в планина и да појде да ја бара загубената овца?
{18:13} Па, ако ја најде, ве уверувам дека ќе се радува за неа повеќе отколку за деведесет и деветте незагубени.
{18:14} Така и вашиот Отец небесен не сака да загине ниедно од овие, маливе.”
{18:15} „Ако згреши против тебе братот твој, оди и искарај го насамо; ако те послуша, си го придобил брата си;
{18:16} ако не те послуша, поведи со себе уште еден или двајца, па со устата на двајца или тројца сведоци нека се потврди секој збор;
{18:17} ако, пак, не ги послуша и нив, кажи и на црквата; па, ако и црквата не ја послуша, тогаш нека ти биде тој како незнабожец и цариник.”
{18:18} „Вистина ви велам: сè што ќе сврзете на земјата, ќе биде сврзано и на небото; и сè што ќе разврзете на земјата, ќе биде разврзано и на небото.
{18:19} Пак ви велам: ако двајца од вас се согласат на земјата да молат за нешто, што и да било, ќе им биде дадено од Мојот Отец небесен;
{18:20} зашто, каде се двајца или тројца собрани во Мое име, таму сум и Јас среде нив.”
{18:21} Тогаш Петар пристапи кон Него и рече: „Господи, колкупати да му простам на брата си, кога ќе згреши против мене? До седумпати ли?”
{18:22} Исус му одговори: „Не ти велам до седум, туку до седумдесетпати по седум.”
{18:23} „Затоа царството небесно прилега на царот кој побарал да ја расчисти сметката со своите слуги.
{18:24} Кога почна да ја расчистува сметката, доведоа кај него еден што му должеше десет илјади таланти;
{18:25} па, бидејќи немаше со што да плати, господарот негов нареди да го продадат него, и жена му, и децата негови, и сè што имаше, за да наплати.
{18:26} Тогаш тој слуга падна пред него на колена и му се поклонуваше говорејќи: ,Господаре, стрпи се спрема мене и сè ќе ти платам.‘
{18:27} А господарот на тој слуга се смилува, го пушти и му го прости долгот.
{18:28} Слугата, пак, штом излезе, најде еден од другарите свои, кој му должеше сто денарии, и кога го фати, го давеше и му велеше: ,Врати ми го долгот!‘
{18:29} Тогаш неговиот другар падна ничкум пред нозете негови, го молеше и велеше: ,Стрпи се спрема мене и сè ќе ти исплатам!‘
{18:30} Но тој не сакаше, туку отиде и го фрли во затвор, додека не му го исплати долгот.
{18:31} Другарите, пак, негови, кога видоа што се случи, многу се огорчија, па отидоа и му кажаа на својот господар за сè што се случи.
{18:32} Тогаш господарот негов го повика и рече: ,Зол слуго, јас ти го простив целиот долг, зашто ми се молеше;
{18:33} не требаше ли и ти да се смилуваш над својот другар, како што се смилував и јас над тебе?‘
{18:34} И се разгневи господарот негов, па го предаде на мачители, додека не му го исплати целиот долг.
{18:35} Така и Мојот Отец небесен ќе постапи со вас, ако секој од вас не му прости од срце на брата си.”
{19:1} Кога ги заврши Исус тие зборови, тргна од Галилеја и пристигна во пределите јудејски, отаде Јордан.
{19:2} По Него појде многу народ и Тој ги исцели таму.
{19:3} И дојдоа кај Него фарисеите што Го искушуваа, па Му рекоа: „Може ли човек да ја остави жената своја за каква и да било причина?”
{19:4} Тој им одговори и рече: „Не ли сте читале, дека Оној што ги создаде во почетокот, маж и жена ги создаде, и рече:
{19:5} ,Затоа ќе остави човек татко и мајка и ќе се прилепи до жената своја и ќе бидат обата едно тело.‘
{19:6} Па така, тие веќе не се двајца, туку едно тело. А Бог што соединил човек да не разделува.”
{19:7} Тие Му рекоа: „Зошто тогаш Мојсеј заповеда да и даде мажот разводно писмо и да ја напушти?”
{19:8} Тој им одговори: „Заради вашите жестоки срца Мојсеј ви дозволи да ги оставате жените свои; но во почетокот не беше така.
{19:9} Јас, пак, ви велам: оној што ќе ја остави својата жена, освен заради прељуба, и се ожени со друга, тој извршува прељуба; и оној, што ќе се ожени со напуштена, исто така прељубодејствува.”
{19:10} А учениците Негови Му рекоа: „Ако е таква должноста на човекот кон жената, тогаш не треба ни да се жени!”
{19:11} Но Тој рече: „Секој не може да го прифати ова учење, туку само оние на кои им е дадено;
{19:12} зашто има скопени, така родени од мајчината утроба; а има скопени и од луѓе, но има и скопени, кои самите себе се скопиле заради царството небесно. Кој може да прифати, нека прифати.”
{19:13} Тогаш кај Него доведоа деца, за да ги положи рацете над нив и да се помоли, а учениците им забрануваа.
{19:14} Но Исус рече: „Оставете ги децата и не пречете им да доаѓаат кај Мене, зашто на такви е царството небесно.”
{19:15} И откако ги положи рацете над нив, Исус си отиде оттаму.
{19:16} И ете, еден човек, кога пристапи до него, Му рече: „Учителе добар, какво добро треба да направам за да имам живот вечен?”
{19:17} А Тој му одговори: „Зошто Ме нарекуваш добар? Само Еден е добар. А ако сакаш да влезеш во животот, запазувај ги заповедите.”
{19:18} Тој Му рече: „Кои?” А Исус одговори: „Не убивај, не прељубодејствувај, не кради, не сведочи лажно;
{19:19} почитувај ги татка си и мајка си; сакај го ближниот свој како себеси!”
{19:20} Младиот човек Му рече: „Сето тоа сум го запазил уште од детството; што ми е уште потребно?”
{19:21} Исус му кажа: „Ако сакаш да бидеш совршен, оди, продај го имотот свој и раздели го на сиромаси, и ќе имаш богатство на небото; па дојди и врви по Мене!”
{19:22} Штом ги чу младиот човек овие зборови, си отиде нажален, бидејќи имаше голем имот.
{19:23} А Исус им рече на учениците Свои: „Вистина, ви велам, богат мачно ќе влезе во царството небесно;
{19:24} и уште ви велам: полесно и е на камилата да мине низ иглени уши, отколку на богатиот да влезе во царството Божјо.”
{19:25} Кога го чуја тоа учениците, многу се зачудија и рекоа: „Тогаш кој може да се спаси?”
{19:26} Исус, ги погледна и им рече: „За луѓето тоа не е можно, но за Бога сè е можно.”
{19:27} Тогаш Петар одговори и Му рече: „Ете, ние оставивме сè, и по Тебе одиме: што ќе стане, со нас?”
{19:28} А Исус им рече: „Вистина ви велам дека вие што врвите по Мене, во новиот свет, кога Синот Човечки ќе седне на престолот на славата Своја, ќе седнете и вие на дванаесет престоли и ќе судите над дванаесетте Израелови колена;
{19:29} и секој што ќе остави куќа, или брат, или сестра, или татко, или мајка, или жена, или деца, или ниви, заради Моето име, ќе наследи стопати повеќе и ќе добие живот вечен.
{19:30} Но мнозина први ќе бидат последни, а последните први.”
{20:1} „Зашто царството небесно прилега на домаќин, кој излегол наутро рано да изнајми работници за своето лозје.
{20:2} Па, штом се спогоди со работниците по денариј на ден, ги прати во лозјето свое.
{20:3} Потоа, кога излезе околу третиот час и виде други како стојат на пазариштето без работа,
{20:4} им рече: ,Одете и вие во моето лозје, па што е право, ќе ви дадам.‘ И тие отидоа.
{20:5} Пак излезе околу шестиот и деветтиот час и направи исто.
{20:6} А околу единаесеттиот час одново излезе и најде други, како стојат без работа, и им рече: ,Зошто стоите тука цел ден без работа?‘
{20:7} Тие му одговорија: ,Никој не нè повика.‘ А тој им рече: ,Одете во моето лозје.‘ (И што е право ќе добиете.)
{20:8} А кога се стемни, господарот на лозјето му рече на својот настојник: ,Повикај ги работниците и плати им, почнувајќи од последните па до првите.‘
{20:9} И дојдените околу единаесеттиот час добија по денариј.
{20:10} А кога дојдоа првите, помислија дека ќе примат повеќе; но и тие добија по денариј;
{20:11} и штом добија, негодуваа против господарот
{20:12} и велеа: ,Оние последните работеа еден час, а ти ги изедначи со нас, што ја претрпевме тежината на денот и жегата.‘
{20:13} А тој им одговори и му рече на еден од нив: ,Пријателе, не те онеправдувам: нели се погоди со мене за денариј?
{20:14} Земи си го своето и оди си; и на овој последниов, сакам да му дадам колку и тебе;
{20:15} зар немам право да чинам со своето што сакам? Или ти е окото завидливо, зашто сум дарежлив?‘
{20:16} Така ќе бидат последните први, а првите - последни; (зашто мнозина се повикани, но малкумина се избрани).”
{20:17} И кога се искачуваше Исус кон Ерусалим, ги зеде насамо дванаесетте ученици и по патот им рече:
{20:18} „Ете, се искачуваме кон Ерусалим и Синот Човечки ќе им биде предаден на првосвештениците и книжниците, и ќе Го осудат на смрт,
{20:19} и ќе Го предадат на незнабошците за да биде исмеан, и тепан, и распнат; и на третиот ден ќе воскресне.”
{20:20} Тогаш пристапи до Него мајката на Заведеевите синови, заедно со своите синови и, поклонувајќи Му се, Го молеше нешто.
{20:21} А Тој и рече: „Што бараш?” Таа Му одговори: „Заповедај овие мои два сина да седат до Тебе, едниот од десно, а другиот од лево во Твоето царство!”
{20:22} Исус одговори и им рече: „Не знаете што барате! Можете ли да ја пиете чашата што ќе ја пијам Јас; или да се крстите со крштавањето со кое се крштавам Јас?” Тие Му одговорија: „Можеме.”
{20:23} И им рече: „Чашата Моја ќе ја пиете, и со крштавањето, со кое се крштавам Јас, ќе се крстите, но да се седи на Мојата десна или лева страна, тоа не зависи од Мене; таму ќе седнат оние за кои е подготвено од Мојот Отец.”
{20:24} И десетте, штом го чуја тоа, негодуваа против двајцата браќа.
{20:25} Но Исус ги повика и им рече: „Знаете дека кнезовите народни владеат над народите, и управниците господарат над нив;
{20:26} меѓу вас, пак, нека не биде така; а кој меѓу вас сака да биде поголем, нека ви биде слуга;
{20:27} и кој сака меѓу вас да биде прв, нека ви служи;
{20:28} како што и Синот Човечки не дојде да Му служат, туку дојде да послужи и да го даде животот Свој за откуп на мнозина.”
{20:29} И кога излегуваше од Ерихон, по Него врвеше многу народ.
{20:30} И ете, двајца слепи, седнати покрај патот, штом чуја дека минува Исус, извикаа и рекоа: „Смилувај ни се, Господи, Сине Давидов!”
{20:31} А народот им заповеда да молчат; но тие уште посилно викаа и велеа: „Смилувај ни се, Господи, Сине Давидов!”
{20:32} Исус застана, ги повика и рече: „Што сакате да сторам за вас?”
{20:33} Тие Му одговорија: „Да ни се отворат очите наши.”
{20:34} И Исус се смилува и се допре до нивните очи, и веднаш им прогледаа очите нивни; и тие тргнаа по Него.
{21:1} А кога наближија до Ерусалим и дојдоа до Витфагија, кај Маслиновата Гора, Исус испрати двајца ученици
{21:2} и им рече: „Отидете во селоно, што е наспроти вас и веднаш ќе најдете врзана магарица и младо магаре со неа; одврзете ги и доведете Ми ги!
{21:3} А ако некој ви рече нешто, кажете му дека Му се потребни на Господа, и веднаш ќе ги прати.”
{21:4} А сето тоа стана за да се исполни кажаното преку пророкот, кој вели:
{21:5} „Кажете и на ќерката Сионова: ете, твојот цар доаѓа кај тебе кроток, качен на магарица со младо магаре.”
{21:6} Учениците отидоа и направија така, како што им беше заповедал Исус.
{21:7} Ги дотераа магарицата и младото магаре и ги кладоа одозгора алиштата свои, и Тој седна над нив.
{21:8} А мнозина од народот ги постилаа по патот облеките свои; други, пак, сечеа гранки од дрвјата и ги постилаа по патот;
{21:9} а народот што врвеше пред Него и по Него, викаше велејќи: „Осана на Синот Давидов! Благословен е Тој што доаѓа во името Господово! Осана на висините!”
{21:10} И кога влезе во Ерусалим, целиот народ збунето прашуваше: „Кој е овој?”
{21:11} А народот одговараше: „Овој е Исус, пророкот од Назарет галилејски.”
{21:12} И влезе Исус во храмот Божји и ги истера сите што продаваа и купуваа во храмот, ги растури масите на менувачите и столовите на оние што продаваа гулаби,
{21:13} и им рече: „Напишано е: ,Домот Мој нека биде дом за молитва‘, а вие го направивте како разбојничка пештера.”
{21:14} И дојдоа кај Него во храмот слепи и куци, и Тој ги излекува.
{21:15} А првосвештениците и книжниците, гледајќи ги чудесните дела што ги направи Тој, и слушајќи ги децата како викаат во храмот и велат: „Осана на Давидовиот Син!”, се разгневија,
{21:16} и му рекоа: „Слушаш ли што велат тие?” А Исус им рече: „Да! Зар никогаш не сте читале: ,Од устата на новороденчињата и од оние што цицаат Ти си приготвил пофалба?‘“
{21:17} И кога ги остави, отиде надвор од градот, во Витанија, каде што преноќи.
{21:18} А утредента, враќајќи се во градот, огладне;
{21:19} и виде покрај патот смоква, па отиде до неа; откако не најде на неа ништо освен лисја, рече: „Од сега да нема плод на тебе довека!” И смоквата веднаш се исуши.
{21:20} Штом го видоа тоа, учениците се зачудија и рекоа: „Како веднаш се исуши смоквата!”
{21:21} А Исус им одговори и рече: „Вистина, ви велам: ако имате вера и не се посомневате, не само тоа што стана со смоквата ќе го правите, туку, ако и на оваа планина и речете - дигни се и фрли се в море, ќе биде.
{21:22} И сè што ќе побарате во молитва со вера, ќе добиете”
{21:23} И кога дојде Тој во храмот и поучуваше, пристапија кон Него првосвештениците и старешините народни и рекоа: „Со каква власт го правиш тоа и кој Ти ја дал таа власт?”
{21:24} А Исус им одговори и рече: „И Јас ќе ве прашам нешто. Па, ако Ми одговорите, и Јас ќе ви кажам со каква власт го правам тоа.
{21:25} Крштавањето Јованово од каде беше: од небото или од луѓето?” А тие размислуваа меѓу себе и велеа: „Ако кажеме - од небото, ќе ни рече: ,Па зошто не му поверувавте?‘
{21:26} А ако речеме: - од луѓето, се плашиме од народот, зашто сите го сметаа Јован за пророк.”
{21:27} И, одговарајќи Му на Исус, рекоа: „Не знаеме.” А Тој им рече: „Ни Јас не ви кажувам со каква власт го правам тоа.”
{21:28} „Што мислите за ова? Еден човек имаше два сина; па отиде кај првиот и му рече: ,Сине, оди денес да работиш во моето лозје!‘
{21:29} Тој одговори и рече: ,Не сакам!‘ но потоа се покаја и отиде.
{21:30} Дојде и кај вториот, и му го рече истото. Тој одговори и рече: ,Ќе отидам, господаре.‘ Но не отиде.
{21:31} Кој од двајцата ја исполни татковата волја?” Му одговорија: „Првиот.” Тогаш Исус им рече: „Вистина ви велам дека цариниците и блудниците ќе ве испреварат во царството Божјо:
{21:32} зашто дојде кај вас Јован по патот на праведноста и вие не му поверувавте, а цариниците и блудниците му поверуваа; вие, пак, иако видовте, не се предомисливте отпосле за да му поверувате.”
{21:33} „Чујте друга парабола! Беше еден човек домаќин, кој насади лозје, го загради со плот, ископа бунар, направи кула и, откако им го предаде на лозарите, си отиде.
{21:34} И кога наближи времето за берба, тој ги испрати кај лозарите своите слуги за да му ги приберат плодовите.
{21:35} Но, лозарите, ги фатија неговите слуги, едниот го претепаа, другиот го убија, а третиот со камења го засипаа.
{21:36} Тој испрати сега други слуги, повеќе од првите; но и со нив постапија исто.
{21:37} Најпосле го испрати кај нив својот син, велејќи: ,Ќе се засрамат од син ми.‘
{21:38} Но лозарите, штом го видоа син му, си рекоа меѓу себе: ,Овој е наследникот; ајде да го убиеме и да го присвоиме наследството негово.‘
{21:39} Па, го фатија, го изведоа надвор од лозјето и го убија.
{21:40} Кога ќе дојде господарот на лозјето, што ќе им направи на тие лозари?”
{21:41} Му одговорија: „Злосторниците ќе ги погуби, а лозјето ќе го даде на други лозари што ќе му ги даваат плодовите навреме.”
{21:42} А Исус им рече: „Зар не сте читале во Книгите: ,Каменот што го отфрлија ѕидарите, стана камен темелник: тоа е од Господ и чудесно е во очите наши.‘
{21:43} Затоа ви велам дека царството Божјо ќе биде земено од вас и ќе се даде на народ што ги принесува неговите плодови.
{21:44} И кој падне врз тој камен, ќе се разбие; а врз кого тој ќе падне, ќе го здроби.”
{21:45} И слушајќи ги Неговите параболи, првосвештениците и фарисеите разбраа дека говори за нив,
{21:46} па гледаа да Го фатат; но се плашеа од народот, зашто Го сметаа за пророк.
{22:1} И одговарајќи, Исус пак им говореше во параболи и рече:
{22:2} „Царството небесно прилега на еден цар, кој направи свадба за својот син.
{22:3} И ги испрати своите слуги да ги повикаат поканетите на свадба; а тие не сакаа да дојдат.
{22:4} Потоа испрати други слуги и им рече: кажете им на поканетите: ,Ете, приготвив јадење; јунците мои и сè што е угоено се заклани, и сè е готово; дојдете на свадбата!‘
{22:5} Но, тие не сакаа да знаат за тоа, туку си отидоа: кој на нива, кој по трговија;
{22:6} а некои, пак, ги фатија неговите слуги, ги исмејаа и ги убија.
{22:7} Штом чу за тоа царот, се налути, испрати своја војска и ги погуби убијците и им го изгоре нивниот град.
{22:8} Тогаш им рече на слугите свои: ,Свадбата е готова, но поканетите не беа достојни.
{22:9} Затоа одете по крстопатите и колкумина ќе најдете, поканете ги на свадба!‘
{22:10} И излегоа слугите на крстопатите, ги собраа сите што ги најдоа - и лоши и добри; и се наполни свадбениот дом со гости.
{22:11} Кога влезе царот да ги види гостите, забележа еден необлечен во свадбени алишта.
{22:12} Па му рече: ,Пријателе, како влезе овде, необлечен во свадбена руба?‘ А тој молчеше.
{22:13} Тогаш царот им рече на слугите: ,Врзете му ги рацете и нозете, земете го и фрлете го во крајната темнина; таму ќе биде плач и крцкање со заби!‘
{22:14} зашто, мнозина се повикани, а малкумина избрани.”
{22:15} Тогаш фарисеите отидоа и се договорија како да Го фатат во некој збор.
{22:16} И ги испраќаа кај Него своите ученици, заедно со некои Иродовци, кои Му говореа: „Учителе, знаеме дека си правичен и навистина ги учиш луѓето на патот Божји, и не се плашиш од никого, зашто не гледаш кој е кој;
{22:17} затоа кажи ни; што мислиш: треба ли да се дава данок на царот или не?”
{22:18} Но Исус го проѕре лукавството нивно и рече: „Што Ме искушувате, лицемери?
{22:19} Покажете Ми една пара од данокот.” Тие Му донесоа еден денариј.
{22:20} И им рече: „Чиј е овој лик и потпис?”
{22:21} Тие одговорија: „На царот.” Тогаш им рече: „Подајте го царевото на царот, а Божјото на Бога!”
{22:22} И штом го чуја тоа, тие занемеа и, оставајќи Го, си отидоа.
{22:23} Во истиот ден пристапија кон Него и садукеите, кои велат дека нема воскресение, и Го прашаа, говорејќи:
{22:24} „Учителе, Мојсеј рече: ,Ако умре некој без деца, тогаш брат му нека ја земе жената негова и нека му подигне потомство на својот брат!‘
{22:25} Кај нас имаше седуммина браќа; првиот се ожени и умре; па, бидејќи немаше пород, ја остави жената своја на брата си;
{22:26} исто така направи и вториот, и третиот, дури и седмиот;
{22:27} а по сите нив умре и жената.
{22:28} При воскресението, на кого од седуммината ќе биде таа жена, бидејќи со сите живеела?”
{22:29} Исус им одговори: „Се лажете, зашто не ги познавате Писмата, ниту силата Божја;
{22:30} зашто при воскреснувањето луѓето ниту ќе се женат, ниту ќе се мажат, туку ќе живеат како ангели Божји на небесата.
{22:31} А за воскреснувањето на мртвите, не сте ли читале што ви рекол Бог, Кој вели:
{22:32} ,Јас сум Бог Авраамов, Бог Исаков и Бог Јаковов.‘ Бог не е Бог на мртвите, туку на живите.”
{22:33} И народот, слушајќи го тоа, се восхитуваше на Неговата наука.
{22:34} Кога фарисеите слушнаа дека ги посрами садукеите, се здружија со нив.
{22:35} И еден од нив, познавач на Законот, искушувајќи Го, запраша и рече:
{22:36} „Учителе, која заповед е најголема во Законот?”
{22:37} А Исус му одговори: „,Возљуби Го Господа, својот Бог, со сето свое срце, и со сета своја душа, и со сиот свој разум;‘
{22:38} тоа е прва и најголема заповед;
{22:39} а втората е слична на неа: ,возљуби го својот ближен како себеси!‘
{22:40} На тие две заповеди се држат целиот Закон и Пророците.”
{22:41} И кога се собраа фарисеите, Исус ги праша и рече:
{22:42} „Што мислите за Христос? Чиј син е Тој?” Му одговорија: „Давидов.”
{22:43} Им рече: „Како тогаш Давид, преку Духот Го нарече Господ, велејќи:
{22:44} ,Му рече Господ на Мојот Господ: Седи од Мојата десна страна, додека не ги положам непријателите Твои во подножјето на нозете Твои.‘
{22:45} И така, ако Давид Го нарече Господ, како тогаш може Тој да Му е син?”
{22:46} И никој не можеше да Му одговори ниту збор, и од тој ден никој веќе не се осмели да Го праша.
{23:1} Тогаш Исус му проповедаше на народот и на учениците Свои,
{23:2} говорејќи: „На Мојсеевото седиште седнаа книжниците и фарисеите.
{23:3} Затоа, сè што ќе ви кажат пазете и извршувајте; а според делата нивни не постапувајте, зашто тие говорат, но не извршуваат;
{23:4} врзуваат бремиња тешки и мачни за носење и ги клаваат врз плеќите на луѓето, а сами не сакаат ни со прст да ги помрднат.
{23:5} И сите свои дела ги прават за да ги видат луѓето; ги прошируваат своите записи и ги продолжуваат ресите на својата облека;
{23:6} сакаат прво место на гозбите и предни места во синагогите,
{23:7} и поздрави по улиците, и да ги викаат луѓето ,Рави!‘
{23:8} А вие немојте да се нарекувате ,Рави‘, зашто еден е вашиот Учител -Христос, а вие сте сите браќа.
{23:9} И никого на земјата не викајте го свој Татко, зашто еден е вашиот Татко -Оној Небесниот;
{23:10} и водачи немојте да се именувате, зашто еден е вашиот Водач - Христос.
{23:11} Но, најголемиот меѓу вас да ви биде слуга;
{23:12} зашто, кој се воздигнува, ќе биде понизен; а кој се понизува, ќе биде воздигнат.”
{23:13} „Тешко вам, книжници и фарисеи, лицемери, затоа што го затворате царството небесно пред луѓето; зашто, ниту вие влегувате, ниту ги пуштате да влезат оние што сакаат да влезат.
{23:14} (Тешко вам, книжници и фарисеи, лицемери, зашто ги подјадувате домовите на вдовиците и лицемерно долго се молите; заради тоа ќе добиете поголема осуда.)
{23:15} Тешко вам книжници и фарисеи, лицемери, зашто обиколувате по море и по копно за да добиете еден следбеник, и кога ќе успеете во тоа, тогаш го правите син на пеколот, двапати полош од вас.
{23:16} Тешко вам, водачи слепи, кои велите: ,Ако се заколне некој во храмот, не е ништо; но ако се заколне некој во злато на храмот, виновен е.‘
{23:17} Безумни и слепи! Што е поголемо: златото или храмот кој го осветува златото?
{23:18} Исто така велите: ,Ако некој се заколне во жртвеникот, ништо не е; но, ако некој се заколне во дарот што е на него, виновен е.‘
{23:19} Безумни и слепи! Што е посвето: дарот или жртвеникот што го осветува дарот?
{23:20} А кој ќе се заколне во жртвеникот, се колне во него и во сè што е врз него;
{23:21} и кој ќе се заколне во храмот, се колне во него и во Оној Кој живее во него;
{23:22} и кој ќе се заколне во небото, се колне во престолот Божји и во Оној, што седи на него.
{23:23} Тешко вам, книжници и фарисеи, лицемери, зашто давате десеток од нане, копра и ким, а сте го оставиле најважното во Законот: праведноста, милоста и верата; ова требаше да го правите, а и она да не го оставате.
{23:24} Водачи слепи, вие комарецот го цедите, а камилата ја проголтувате!
{23:25} Тешко вам, книжници и фарисеи, лицемери, зашто ги чистите чашата и чинијата однадвор, додека внатре тие се полни со грабеж и алчност.
{23:26} Слеп фарисеју, очисти ги чашата и чинијата најнапред внатре, за да бидат чисти и однадвор.
{23:27} Тешко вам, книжници и фарисеи, лицемери, зашто многу личите на варосани гробови, што однадвор изгледаат убаво, а внатре се полни со мртовечки коски и секаква нечистотија.
{23:28} Така и вие, однадвор им се покажувате на луѓето како праведни, а внатре сте полни со лицемерност и беззаконие.”
{23:29} „Тешко вам книжници и фарисеи, лицемери, зашто им ѕидате гробници на пророците и ги украсувате спомениците на праведните,
{23:30} па велите: ,Да живеевме во дните на нашите татковци, немаше да станеме нивни соучесници во крвта на пророците.‘
{23:31} А со тоа сведочите сами против себе, дека сте синови на оние што ги убиле пророците.
{23:32} Дополнете ја и вие мерата на татковците ваши!
{23:33} Змии и рожби аспидини, како ќе побегнете од пресудата за во пеколот?
{23:34} Затоа, ете, Јас праќам кај вас пророци и мудреци и книжници; едни ќе убиете и распнете, а други ќе тепате по синагогите и ќе ги прогонувате од град во град;
{23:35} за да падне врз вас сета праведна крв што е пролеана на земјата, од крвта на праведниот Авел па до крвта на Захарија, синот на Варахија, кого го убивте меѓу храмот и жртвеникот.
{23:36} Вистина, ви велам: сето тоа ќе падне врз овој род!”
{23:37} „Ерусалиме, Ерусалиме, што ги убиваш пророците и со камења ги засипуваш испратените кај тебе! Колкупати сакав да ги соберам чедата твои, како квачката што ги собира пилињата свои под крилјата, а вие не сакавте.
{23:38} Ете, ви се остава пуст вашиот дом.
{23:39} Зашто ви велам: нема да Ме видите од сега додека не кажете: ,Благословен е Оној, Кој иде во името Господово!‘“
{24:1} И кога излезе Исус од храмот и си одеше, се приближија до Него учениците Негови за да Му ги покажат зградите на храмот.
{24:2} А Исус им рече: „Го гледате ли сето тоа? Вистина, ви велам: нема да остане тука ни камен на камен, а да не биде урнат.”
{24:3} И кога седеше во Маслиновата Гора, дојдоа кај Него учениците Негови насамо и Му рекоа: „Кажи ни, кога ќе биде тоа, и каков ќе биде знакот за Твоето доаѓање и за крајот на светот?”
{24:4} А Исус им одговори и рече: „Пазете се, да не ве излаже некој;
{24:5} зашто многумина ќе дојдат во Мое име, говорејќи: ,Јас сум Христос!‘ и ќе прелажат мнозина.
{24:6} Ќе слушате за војни и повици на војни. Гледајте да не се уплашите, зашто сето тоа треба да биде; но тоа уште не е крајот.
{24:7} Зашто ќе се крене народ против народ, и царство против царство, и на разни места ќе има глад, помор и потреси;
{24:8} а сето тоа е почеток на страдањата.
{24:9} Тогаш ќе ве предадат на мачење и ќе ве убијат; и ќе бидете мразени од сите народи, заради Моето име.
{24:10} Тогаш мнозина ќе се соблазнат и еден со друг ќе се предаваат и еден со друг ќе се мразат;
{24:11} многу лажни пророци ќе се појават и ќе прелажат мнозина;
{24:12} и бидејќи беззаконијата ќе се умножат, кај мнозина љубовта ќе олади.
{24:13} А кој ќе издржи до крај, тој ќе биде спасен.
{24:14} И ќе биде проповедано ова Евангелие за царството по целиот свет, за сведоштво на сите народи; и тогаш ќе дојде крајот.”
{24:15} „Па така, штом го видите гнасниот пустошник како стои на светото место, за кој зборува пророкот Даниел - кој чита нека разбере,
{24:16} тогаш оние, што се наоѓаат во Јудеја, нека бегаат по планините;
{24:17} кој е на покрив нека не слегува да земе нешто од куќата своја;
{24:18} и кој е на нива, нека не се враќа дома за да ги земе алиштата свои!
{24:19} Но тешко на бремените и на доилките во тие дни!
{24:20} Затоа молете се да не стане бегањето ваше зиме или во сабота;
{24:21} зашто тогаш ќе има страдања, какви што немало од почетокот на светот па досега, ниту, пак, ќе ги има.
{24:22} И ако не се скратат оние дни, никој не би се спасил; но заради избраните ќе се скратат тие дни.
{24:23} Тогаш, ако ви каже некој: ,Еве, овде е Христос‘ или ,таму е‘ - не верувајте!
{24:24} Зашто ќе се појават лажни месии и лажни пророци, и ќе покажат големи знаци и чуда, за да ги прелажат, ако е можно, дури и избраните.
{24:25} Ете, однапред ви кажав.
{24:26} И така, ако ви речат: ,Ете, Тој е во пустината‘ - не излегувајте; или, ,ете, во тајна соба е‘ - не верувајте!
{24:27} Зашто, како што молњата излегува од исток и се гледа дури до запад, така ќе биде доаѓањето на Синот Човечки.
{24:28} Зашто, каде што е мршата, таму се собираат и орлите.”
{24:29} „И веднаш, по маките на тие дни, сонцето ќе потемни и месечината нема да ја дава својата светлина, и ѕвезди ќе паѓаат од небото, и силите небески ќе се разнишаат.
{24:30} Тогаш ќе се јави на небото знакот на Синот Човечки и ќе се расплачат сите земни племиња, и ќе Го видат Синот Човечки како доаѓа на небесните облаци, со голема слава и сила;
{24:31} и ќе ги испрати Своите ангели со силен трубен глас, и ќе ги соберат Неговите избраници од четирите ветра, од едниот до другиот крај на небесата.”
{24:32} „Со смоквата направете споредба: штом ќе се подмладат нејзините гранки и пуштат лисја, знаете дека е близу летото;
{24:33} Така и вие, кога ќе го видите сето тоа, знајте дека е близу, пред вратата.
{24:34} Вистина ви велам: нема да мине овој род додека сето тоа не се исполни.
{24:35} Небото и земјата ќе минат, но зборовите Мои нема да минат.”
{24:36} „А за тој ден и час никој не знае, ниту ангелите небесни, туку само Мојот Отец;
{24:37} но, како што беше во деновите на Ное, така ќе биде и при доаѓањето на Синот Човечки;
{24:38} зашто, како што во деновите пред потопот јадеа и пиеја, се женеа и се мажеа до оној ден кога Ное влезе во ковчегот,
{24:39} и не сфатија додека не дојде потопот и истреби сè - така ќе биде и доаѓањето на Синот Човечки.
{24:40} Тогаш ќе бидат двајца на нива: еден ќе биде земен, а другиот ќе биде оставен;
{24:41} две жени ќе мелат со рачна мелница: едната ќе биде земена, а другата ќе биде оставена.
{24:42} Па така, бидете будни, зашто не знаете во кој час ќе дојде вашиот Господ.
{24:43} Знајте го и тоа: кога домаќинот на куќата би знаел во кој час ќе дојде крадецот, тој би останал буден и не би дозволил да му провалат во куќата.
{24:44} Затоа и вие треба да бидете подготвени, зашто Синот Човечки доаѓа во часот кога не очекувате.”
{24:45} „Кој е, пак, тој верен и мудар слуга, кого ќе го постави господарот негов над слугите свои да им дава навреме храна?
{24:46} Блазе на тој слуга, кого, кога ќе дојде господарот негов, го наоѓа дека постапува така;
{24:47} вистина ви велам дека над целиот свој имот ќе го постави него.
{24:48} Ако, пак, тој слуга е лош и си рече во срцето свое: ,Господарот мој уште за долго време нема да дојде‘,
{24:49} па почне да ги тепа другарите свои и да јаде и пие со пијаниците,
{24:50} господарот на тој слуга ќе дојде во ден кога тој не го очекува, и во час што не го знае;
{24:51} и ќе го исече на парчиња, и ќе му даде еднаква награда со лицемерите; таму ќе биде плач и крцкање со заби.”
{25:1} „Тогаш царството небесно ќе заприлега на десет девојки, кои ги зедоа своите светилки и излегоа да го пречекаат младоженецот.
{25:2} Петте од нив беа мудри, а петте неразумни.
{25:3} Неразумните ги зедоа светилките свои, но не понесоа со себе масло;
{25:4} а мудрите, заедно со светилките, зедоа во садовите свои и масло;
{25:5} и бидејќи младоженецот се забави, сите задремаа и заспаа.
{25:6} А на полноќ се чу викање: ,Еве го младоженецот, излезете да го пречекате!‘
{25:7} Тогаш сите тие девојки станаа и ги приготвија своите светилки.
{25:8} Неразумните, пак, им рекоа на мудрите: ,Дајте ни од вашето масло, зашто нашите светилки гаснат.‘
{25:9} Мудрите им одговорија и рекоа: ,Но, може да не ни стигне и нам и вам: подобро одете кај продавачите и купете си!‘
{25:10} А кога тие отидоа да купат, пристигна младоженецот и приготвените влегоа со него на свадбата, и вратите се затворија.
{25:11} Потоа дојдоа и другите девојки и викаа: ,Господаре, господаре, отвори ни!‘
{25:12} А тој им одговори и рече: ,Вистина, ви велам: не ве познавам!‘
{25:13} И така, бидете будни, зашто не го знаете ни денот, ни часот, кога ќе дојде Синот Човечки.”
{25:14} „Зашто, Тој ќе постапи како човекот, кој тргнувајќи на пат, ги повика слугите свои и им го предаде својот имот;
{25:15} и на едниот му даде пет таланти, на другиот два, на третиот еден, секому според способноста негова; и веднаш замина.
{25:16} Оној што зеде пет таланти, отиде, ги употреби во работа и спечали други пет таланти;
{25:17} и исто така и оној што зеде два таланта, спечали други два;
{25:18} а оној, што доби еден талант, отиде и го закопа в земја и така ги сокри парите на својот господар.
{25:19} По долго време дојде господарот на тие слуги и побара да му поднесат сметка.
{25:20} И кога пристапи оној што беше примил пет таланти, донесе уште други пет и рече: ,Господаре, ти ми предаде пет таланти; ете, сум спечалил уште пет.‘
{25:21} Господарот му рече: ,Убаво, добар и верен слуго! Во малку беше верен, над многу ќе те поставам; сподели ја радоста со својот господар!‘
{25:22} Дојде, исто така, и оној што беше примил два таланта и рече: ,Господаре, ти ми предаде два таланта, ете, со нив спечалив уште два.‘
{25:23} Господарот му рече: ,Убаво, добар и верен слуго! Во малку беше верен,над многу ќе те поставам; сподели ја радоста со својот господар!‘
{25:24} Пристигна и оној што беше зел еден талант и рече: ,Господаре, те знаев дека си жесток човек: жнееш каде што не си сеел, и собираш каде што не си веел,
{25:25} па се уплашив и отидов, и го сокрив твојот талант в земја; ете ти го твоето.‘
{25:26} А господарот му одговори и рече: ,Зол и мрзлив слуго! Ако си знаел дека жнеам, каде што не сум сеел, и собирам каде што не сум садел,
{25:27} требаше моите пари да им ги дадеш на трговците, па кога ќе дојдам да си го приберам своето со добивка;
{25:28} земете го од него талантот и дајте му го на оној што има десет таланти;
{25:29} зашто секому, што има, ќе му се даде и преумножи, а од оној, што нема, ќе му се одземе и она што го има;
{25:30} а лошиот слуга фрлете го во крајна темнина: таму ќе биде плач и крцкање со заби.‘“ (Откако го рече тоа, извика: „Кој има уши да слуша, нека чуе.”)
{25:31} „А кога ќе дојде Синот Човечки во Својата слава и сите свети ангели со Него, тогаш ќе седне на престолот на славата Своја,
{25:32} и ќе се соберат пред Него сите народи, па ќе ги оддели едни од други, како што ги одделува овците од козите;
{25:33} и ќе ги постави овците од Својата десна страна, а козите од левата.
{25:34} Тогаш Царот ќе им каже на оние што Му се од десната страна: ,Дојдете, благословени од Мојот Отец; наследете го царството, подготвено за вас од почетокот на светот;
{25:35} зашто, гладен бев и Ми дадовте да јадам; жеден бев и Ме напоивте, странец бев и Ме примивте;
{25:36} необлечен бев и Ме облековте; болен бев и Ме посетивте; во затвор бев и дојдовте кај Мене.‘
{25:37} Тогаш праведниците ќе Му одговорат и речат: ,Господи, кога Те видовме гладен и Те нахранивме, или жеден и Те напоивме?
{25:38} Кога те видовме странец и Те прибравме, или необлечен и Те облековме?
{25:39} Кога Те видовме болен, или во затвор и Те посетивме?‘
{25:40} А Царот ќе им одговори и ќе рече: ,Вистина, ви велам: доколку сте го направиле тоа за еден од овие Мои најмали браќа, за Мене сте го направиле.‘
{25:41} Тогаш ќе им каже и на оние што се од левата страна: ,Бегајте од Мене, проклети, во вечен оган, приготвен за ѓаволот и за неговите ангели!
{25:42} Зашто, гладен бев и не Ми дадовте да јадам; жеден бев и не Ме напоивте;
{25:43} странец бев и не Ме прибравте; необлечен бев и не Ме облековте; болен и во затвор бев и не Ме посетивте.‘
{25:44} Тогаш и тие ќе Му одговорат и речат: ,Господи, кога Те видовме гладен, или жеден, или странец, или необлечен, или болен, или во затвор - не Ти послуживме?‘
{25:45} Тогаш ќе им одговори и рече: ,Доколку не сте го направиле тоа за еден од овие најмали браќа ни за Мене не сте го направиле.‘
{25:46} И тие ќе отидат во вечна мака, а праведниците - во живот вечен.”
{26:1} И кога ги заврши Исус овие зборови, им рече на учениците Свои:
{26:2} „Знаете дека по два дни ќе биде Пасха и Синот Човечки ќе биде предаден на распнување.”
{26:3} Тогаш првосвештениците, книжниците и старешините народни се собраа во дворот на првосвештеникот, по име Кајафа,
{26:4} и се советуваа како да Го фатат Исус со измама и да Го убијат;
{26:5} но рекоа: „Само не на празникот, за да не стане бунт меѓу народот.”
{26:6} А кога беше Исус во Витанија, во куќата на Симон Лепрозниот,
{26:7} се приближи до Него една жена, која носеше шише со скапоцен мирис и го изли врз главата Негова, кога Тој седеше на трпезата.
{26:8} И кога го видоа тоа учениците Негови, се расрдија и рекоа: „Какво е тоа растурање?
{26:9} Зашто тој мирис можеше да се продаде многу скапо и парите да се разделат на сиромаси.”
{26:10} Но Исус, разбирајќи го тоа, им рече: „Зошто ја буните жената? Таа направи добро дело за Мене!
{26:11} Бидејќи сиромасите ги имате секогаш покрај себе, а Мене Ме немате секогаш;
{26:12} таа, излевајќи го тој мирис врз телото Мое, Ме приготви за погреб.
{26:13} Вистина, ви велам: каде и да биде проповедано ова Евангелие, по цел свет ќе се прикажува тоа што го направи таа, за нејзин спомен.”
{26:14} Тогаш еден од дванаесетте, по има Јуда Искариот, отиде кај првосвештениците
{26:15} и рече: „Што ќе ми дадете, па да ви Го предадам?” А тие му предложија триесет сребреници.
{26:16} И оттогаш тој бараше погодно време да Го предаде.
{26:17} А во првиот ден на празникот Бесквасници пристапија кон Исус учениците и Му рекоа: „Каде сакаш да ти приготвиме да јадеш Пасха?”
{26:18} Тој им рече: „Одете в град кај тој и тој човек и кажете му: ,Учителот вели: времето Ми наближи, кај тебе ќе ја прославам Пасхата со учениците Свои.‘“
{26:19} Учениците постапија како што им заповеда Исус и ја приготвија Пасхата.
{26:20} Кога се стемни, Тој седна на трпезата со дванаесетте.
{26:21} И кога јадеа, им рече: „Вистина ви велам: еден од вас ќе Ме предаде.”
{26:22} Тие многу се нажалија и секој од нив почна да Го прашува: „Да не сум јас, Господи?”
{26:23} А Тој им одговори и рече: „Оној што макна со Мене од чинијата, тој ќе Ме предаде.
{26:24} Синот, пак, Човечки, вистина си оди, како што е напишано за Него; но тешко му на оној човек преку кого Синот Човечки ќе биде предаден; подобро ќе беше за тој човек да не се беше родил.”
{26:25} А Јуда, што Го предаде, одговори и рече: „Да не сум јас, Рави?” Му одговори: „Ти рече.”
{26:26} И кога јадеа, Исус зеде леб, го благослови, го прекрши, и откако им го даде на учениците, рече: „Земете, јадете, ова е Моето тело.”
{26:27} И кога ја зеде чашата, заблагодари, им даде и рече: „Пијте од неа сите;
{26:28} зашто ова е Мојата крв на Новиот завет, која се пролева за мнозина, за простување на гревовите.
{26:29} И вам ви велам, зашто отсега нема да пијам од овој лозов плод сè до оној ден, кога ќе пијам нов со вас, во царството на Мојот Отец.”
{26:30} И откако испеаја благодарствена песна, се искачија на Маслиновата Гора.
{26:31} Тогаш Исус им рече: „Сите вие ќе Ме оставите уште оваа ноќ; зашто е напишано: ,Ќе удрам по пастирот и овците од стадото ќе се разбегаат.‘
{26:32} А по воскресението Мое ќе отидам пред вас во Галилеја.”
{26:33} Тогаш Петар Му одговори и рече: „Дури и сите да се соблазнат поради Тебе, јас никогаш нема да се соблазнам.”
{26:34} Исус му рече: „Вистина, ти велам: оваа ноќ уште пред да пропее петел, трипати ќе се одречеш од Мене.”
{26:35} Петар Му кажа: „Ако затреба дури и да умрам со Тебе, нема да се откажам од Тебе!” Истото го говореа и сите ученици.
{26:36} Потоа отиде Исус со нив на едно место, наречено Гетсиманија, и им рече на учениците: „Поседете тука, додека отидам онаму да се помолам.”
{26:37} И кога ги поведе со себе Петар и двајцата Заведееви синови, се натажи и почна да тагува.
{26:38} Тогаш Исус им рече: „Смртно е нажалена Мојата душа; останете тука и бидете будни со Мене!”
{26:39} Оддалечувајќи се малку, падна ничкум; се молеше и говореше: „Оче Мој, ако е можно, нека Ме одмине оваа чаша; сепак, нека биде не како што сакам Јас, туку како што сакаш Ти.”
{26:40} Па дојде кај учениците и ги затече како спијат, и му рече на Петар: „Толку ли не можевте еден час да останете со Мене будни!?
{26:41} Бидете будни и молете се, за да не паднете во искушение: духот е бодар, но телото е слабо.”
{26:42} Повторно отиде и се помоли, говорејќи: „Оче Мој, ако не може да ме одмине оваа чаша без да ја пијам, тогаш нека биде волјата Твоја!”
{26:43} Кога дојде, пак ги најде како спијат, зашто очите им беа натежнале.
{26:44} Тогаш ги остави, отиде и се помоли по третпат, изговарајќи ги истите зборови.
{26:45} Потоа пак дојде кај учениците Свои и им рече: „Сè уште спиете и почивате! Ете, наближи часот и Синот Човечки се предава во рацете на грешниците.
{26:46} Станете да одиме! Ете, се приближува оној што Ме предава.”
{26:47} Додека Тој уште говореше, ете, Јуда, еден од дванаесетте, дојде, и со него многу луѓе со ножеви и колови, испратени од страна на првосвештениците и старешините народни.
{26:48} А оној, што Го предаваше, им беше дал знак, велејќи: „Фатете Го Тој што ќе го бакнам!”
{26:49} И веднаш се приближи до Исус и Му рече: „Те поздравувам, Рави!” И Го бакна.
{26:50} А Исус му рече: „Пријателе, зошто си дошол?” Тогаш пристапија, положија раце на Исус и Го фатија.
{26:51} И ете, еден од оние што беа до Исус, протегна рака и извади нож, па го удри слугата на првосвештеникот, и му го отсече увото.
{26:52} Тогаш Исус му рече: „Врати го ножот во ножницата. Зашто сите што се фаќаат за нож, од нож ќе загинат;
{26:53} или мислиш дека не можам да Го помолам сега Својот Отец да Ми прати повеќе од дванаесет легиони ангели?
{26:54} Но, како ќе се исполнат Писмата, ако ова не стане?”
{26:55} Потоа Исус му рече на народот: „Како на разбојник сте излегле со ножеви и колови за да Ме фатите. Секој ден седев со вас, поучувајќи во храмот, и не Ме фативте.
{26:56} Но сето тоа стана за да се исполнат пророчките писма.” Тогаш сите ученици Го оставија и се разбегаа.
{26:57} А оние што Го фатија Исус, Го одведоа кај првосвештеникот Кајафа, каде што беа собрани книжниците и старешините.
{26:58} Петар, пак, одеше по Него оддалеку, до дворот на првосвештеникот; и влезе внатре, па седна со слугите за да го види крајот.
{26:59} А првосвештениците и старешините, и целиот Синедрион бараа лажно сведоштво против Исус за да Го погубат
{26:60} и не наоѓаа; и, макар што пристапија многу лажни сведоци, не најдоа. Но најпосле дојдоа двајца
{26:61} и рекоа: „Овој кажа: ,Можам да го урнам Божјиот храм и за три дни да го соѕидам.‘“
{26:62} Тогаш стана првосвештеникот и Му рече: „Ништо ли не одговараш? Што сведочат овие против Тебе?”
{26:63} Но Исус молчеше. А првосвештеникот Му рече: „Те заколнувам во живиот Бог да ни кажеш: Ти ли си Христос, Синот Божји?”
{26:64} Исус му одговори: „Ти рече! Ви велам отсега ќе Го гледате Синот Човечки како седи оддесно на Силата и како доаѓа на небесните облаци.”
{26:65} Тогаш првосвештеникот ја раскина облеката своја и рече: „Овој хули на Бога! Каква потреба имаме повеќе од сведоци? Ете, сега го чувте Неговото хулење!
{26:66} Како ви се чини?” А тие одговорија и рекоа: „Заслужува смрт!”
{26:67} Тогаш Го плукаа в лице и Го удираа по образите, а други Го тепаа
{26:68} и говореа: „Проречи ни, Христе, кој Те удри?”
{26:69} А Петар седеше надвор во дворот. И се приближи до него една слугинка и му рече: „И ти беше со Исус Галилеецот!”
{26:70} Но тој се одрече пред сите, велејќи: „Не знам што зборуваш!”
{26:71} А кога одеше кон вратата, го виде друга и им рече на оние што беа таму: „И овој беше со Исус од Назарет!”
{26:72} Но тој пак се одрече со заклетва: „Не Го познавам Човекот!”
{26:73} Малку потоа се приближија оние што стоеја таму и му рекоа на Петар: „Навистина, и ти си од нив, зашто и говорот твој те издава!”
{26:74} Тогаш тој почна да се колне, и се заколна: „Не Го познавам Човекот!” И веднаш запеа петел.
{26:75} И се сети Петар на Исусовите зборови што му ги рече: „Уште петел пред да запее, трипати ќе се одречеш од Мене.” Па излезе надвор и горко плачеше.
{27:1} А кога се раздени, сите првосвештеници и старешини направија договор против Исус за да Го убијат;
{27:2} и откако Го врзаа, Го одведоа и Го предадоа на управникот Понтиј Пилат.
{27:3} Тогаш Јуда, што Го предаде, кога виде дека е Тој осуден, се покаја и им ги врати триесетте сребреници на првосвештениците и старешините,
{27:4} велејќи им: „Згрешив, зашто предадов невина крв!” А тие му одговорија: „Што ни е грижа нам за тоа? Мисли му ти!”
{27:5} Тој ги фрли сребрениците во храмот, излезе и отиде, та се обеси.
{27:6} Првосвештениците ги собраа сребрениците и рекоа: „Не чини да се стават во црковната каса, бидејќи се платени за крв.”
{27:7} Откако се советуваа, ја купија со нив грнчаревата нива, за да погребуваат во неа луѓе од други места.
{27:8} Затоа и до денес таа нива се вика Крвна нива.
{27:9} Тогаш се исполни реченото преку пророкот Еремија: „И ги зедоа триесетте сребреници, цената на Непроценливиот, Кого Го оценија синовите Израелови,
{27:10} и ги дадоа за грнчаревата нива, како што ми кажа Господ.”
{27:11} И Исус застана пред управникот. И тој Го праша, велејќи: „Ти ли си Царот Јудејски?” Исус му одговори: „Ти велиш.”
{27:12} И кога Го обвинуваа првосвештениците и старешините, Тој ништо не одговараше.
{27:13} Тогаш Пилат Му рече: „Не слушаш ли колку сведочат против Тебе?”
{27:14} И не му одговори ниту на еден збор, така што управникот се чудеше многу.
{27:15} А на секој празник Пасха управникот имаше обичај да му пушта на народот по еден затвореник, кого што би го побарале.
{27:16} Тогаш тие имаа еден прочуен затвореник, по име Варава.
{27:17} И кога се собраа, Пилат им рече: „Кого сакате да ви го пуштам: Варава ли, или Исус, наречен Христос?”
{27:18} Зашто знаеше дека Го беа предале од завист.
{27:19} Во тоа време, кога тој седеше во судот, жена му порача да му кажат: „Не прави му ништо на Тој Праведник, зашто денеска многу пострадав на сон заради Него.”
{27:20} Но првосвештениците и старешините го наговорија народот да го измоли Варава, а Исус да Го погуби.
{27:21} Тогаш управникот ги праша: „Кого од двајцата сакате да ви го пуштам?” Тие одговорија: „Варава!”
{27:22} Пилат им рече: „А што да правам со Исус, наречен Христос?” Му одговорија сите: „Да биде распнат!”
{27:23} Управникот рече: „Па какво зло направил?” Но тие уште посилно викаа и рекоа: „Да биде распнат!”
{27:24} Пилат, штом виде дека ништо не помага, а буната се зголемува, зеде вода, ги изми рацете пред народот и рече: „Невин сум за крвта на Овој Праведник; мислете му вие!”
{27:25} И одговарајќи целиот народ, рече: „Крвта Негова нека падне на нас и на нашите деца!”
{27:26} Тогаш им го пушти Варава, а Исус, откако Го камшикуваа, Го предаде да биде распнат.
{27:27} Потоа војниците на управникот Го зедоа Исус во судницата и ја собраа целата чета околу Него,
{27:28} па, откако Го соблекоа, Му облекоа багреница;
{27:29} исплетоа трнов венец, Му Го кладоа на главата и Му дадоа во десната рака трска; и паѓајќи на колена, Му се потсмеваа и велеа: „Те поздравуваме, Царе Јудејски!”
{27:30} И плукаа на Него и со трската Го удираа по главата.
{27:31} А кога Го исмеаја, Му ја соблекоа багреницата, Му ги облекоа Неговите алишта и Го поведоа на распнување.
{27:32} На излегување сретнаа еден Киринеец, по име Симон; него го натераа да Му го носи крстот.
{27:33} И кога дојдоа на местото наречено Голгота, што значи Черепница,
{27:34} Му дадоа да пие оцет, измешан со жолчка. Но Тој вкуси и не сакаше да пие.
{27:35} А штом Го распнаа, ги разделија алиштата Негови, фрлајќи ждрепка;
{27:36} па седеа таму и Го чуваа;
{27:37} и Му кладоа над главата натпис, со вината Негова: „Овој е Исус, Царот Јудејски.”
{27:38} Тогаш распнаа со Него и двајца разбојници; едниот од десната страна, а другиот од левата.
{27:39} А минувачите, вртејќи ги главите свои, Го хулеа
{27:40} и велеа: „Ти, што го уриваш храмот и за три дни го соѕидуваш, спаси се Себеси! Ако си Син Божји, симни се од крстот!”
{27:41} Исто така и првосвештениците, заедно со книжниците, старешините, и фарисеите, потсмевајќи се говореа:
{27:42} „Други спасуваше, а Сам Себе не може да се спаси! Ако е Тој Цар Јудејски, нека слезе од крстот, па ќе поверуваме во Него.
{27:43} Се надеваше на Бога, нека Го избави сега, ако е по волјата Негова, бидејќи говореше: ,Син Божји Сум!‘“
{27:44} И разбојниците, распнати со Него, Го хулеа исто така.
{27:45} А од шестиот час настана темнина по целата земја, до деветтиот час;
{27:46} а околу деветтиот час извика Исус со висок глас и рече: „Или! Или! Лама савахтани?” А тоа значи: „Боже Мој, Боже Мој, зошто Ме остави!”
{27:47} А некои од оние што стоеја таму, кога го чуја тоа, рекоа: „Овој го вика Илија!”
{27:48} И веднаш еден од нив отрча, зеде сунѓер, го натопи во оцет и го надена на трска, па Му даваше да пие.
{27:49} Другите, пак, велеа: „Чекајте, да видиме, дали ќе дојде Илија да Го спаси!”
{27:50} А Исус, откако повторно извика со силен глас, го испушти духот.
{27:51} И наеднаш се расцепи завесата на храмот на две - од горе до долу; и земјата се затресе; и карпи паднаа.
{27:52} и гробови се отворија; и многу тела на упокоени светии воскреснаа;
{27:53} па кога излегоа од гробовите, по воскреснувањето Негово, влегоа во светиот град и им се јавија на мнозина.
{27:54} А стотникот и оние што со него заедно Го чуваа Исус, откако го видоа земјотресот и сè друго што стана, се уплашија многу и говореа: „Навистина Овој беше Син Божји!”
{27:55} Таму беа и гледаа оддалеку, исто така, многу жени, што Го следеа Исус од Галилеја и Му служеа.
{27:56} Меѓу нив беа Марија Магдалена и Марија, мајка им на Јаков и Јосиф, и мајката на Заведеевите синови.
{27:57} А кога се стемни, дојде еден богат човек од Ариматеја, по име Јосиф, кој Му беше, исто така, ученик на Исус;
{27:58} тој отиде кај Пилат и го побара телото Исусово. Тогаш Пилат нареди да му го дадат телото.
{27:59} А Јосиф, штом го зеде телото, Го завитка во чисто платно,
{27:60} и Го положи во својот нов гроб, што го беше издлабил во карпа; па, откако постави голем камен над гробната врата, си отиде.
{27:61} А таму беа Марија Магдалена и другата Марија, кои седеа спроти гробот.
{27:62} На другиот ден, по петокот, се собраа првосвештениците и фарисеите кај Пилат,
{27:63} и му рекоа: „Господаре, се сетивме дека Оној измамник, уште дури беше жив, рече: ,По три дни ќе воскреснам!‘
{27:64} Затоа нареди да се причува гробот до третиот ден, за да не отидат учениците Негови ноќе и да Го украдат, па да му речат на народот: ,Воскресна од мртвите!‘ Та последната измама ќе биде полоша од првата.”
{27:65} Пилат им рече: „Имате стража; одете и осигурајте го како што знаете.”
{27:66} Тие отидоа и со стража го осигураа гробот, а каменот го запечатија.
{28:1} Кога измина саботата, на осамнување во првиот ден на седмицата, дојдоа Марија Магдалена и другата Марија да го видат гробот.
{28:2} И ете, стана голем потрес; ангел Господов слезе од небото, пристапи, го отстрани каменот од гробната врата и седна на него;
{28:3} лицето му беше како молња, а алиштата - бели како снег;
{28:4} а стражарите, уплашени од него, трепереа и беа како мртви.
{28:5} Ангелот им се обрати на жените и им рече: „Не плашете се; знам дека Го барате Исус распнатиот;
{28:6} не е овде, воскресна, како што беше рекол; дојдете и видете го местото, каде што лежел Господ,
{28:7} па отидете бргу и кажете им на учениците Негови дека Тој воскресна од мртвите. И ете, ќе отиде пред вас во Галилеја; таму ќе Го видите. Ете, ви кажав.”
{28:8} И излегоа брзо од гробот, со страв и голема радост и отрчаа да им соопштат на учениците Негови.
{28:9} Кога одеа да им јават на Неговите ученици, Исус, ги пресретна и им рече: „Радувајте се!” А тие се приближија, ги гушнаа нозете Негови и Му се поклонија.
{28:10} Тогаш Исус им кажа: „Не плашете се; одете и соопштете им на браќата Мои, да отидат во Галилеја, и таму ќе Ме видат.”
{28:11} Кога одеа тие, ете, некои од стражарите, влегувајќи в град, им кажаа на првосвештениците за сето она што беше станало.
{28:12} И тие, кога се собраа со старешините и се посоветуваа, им дадоа многу пари на војниците,
{28:13} велејќи: „Кажете дека: ,учениците Негови дојдоа и Го украдоа кога ние спиевме;‘
{28:14} и, ако за тоа чуе управникот, ние ќе го смириме и ќе направиме и вам ништо да не ви се случи.”
{28:15} А тие ги зедоа парите и направија, како што беа научени. И тој глас се пренесува меѓу Јудејците и до денес.
{28:16} А единаесетте ученици отидоа во Галилеја, на гората, каде што им беше заповедал Исус;
{28:17} па, штом Го видоа, Му се поклонија; а некои се посомневаа.
{28:18} А Исус, кога се приближи, проговори и рече: „Ми се даде секаква власт на небото и на земјата.
{28:19} Одете и научете ги сите народи, крштавајќи ги во името на Отецот, и Синот, и Светиот Дух,
{28:20} и учејќи ги да пазат сè што сум ви заповедал; и ете, Јас сум со вас преку сите дни до свршетокот на светот.”
