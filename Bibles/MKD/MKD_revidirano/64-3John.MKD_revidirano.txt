{1:1} Свештеникот - до возљубениот Гај, кого го љубам во вистината.
{1:2} Возљубен, се молам да бидеш здрав и во сè да ти биде добро, како што и е добро на душата твоја.
{1:3} Многу се зарадував кога дојдоа браќата и посведочија за твојата вистина односно како ти одиш во вистината.
{1:4} За мене нема поголема радост од тоа да слушнам дека моите чеда одат во вистината.
{1:5} Возљубен, ти постапуваш верно во сè што го правиш за браќата и гостите.
{1:6} Тие ја посведочија твојата љубов пред Црквата. Добро ќе направиш ако ги приготвиш пред Бога како што треба.
{1:7} Бидејќи поради Неговото име тргнаа, не земајќи ништо од незнабошците.
{1:8} Ние сме, пак, должни да примаме такви, за да станеме соработници со вистината.
{1:9} Јас напишав неколку збора до Црквата, но Диотреф, кој сака да биде прв меѓу нив, не нè прими нас.
{1:10} Затоа, ако дојдам, ќе му спомнам за делата негови што ги прави, напаѓајќи нè со лоши зборови; и тоа не му е доволно, туку браќата сам не ги прима, а им забранува да ги примаат и оние кои сакаат да ги примат, и ги гони од Црквата.
{1:11} Возљубени, не угледувајте се на злото, туку на доброто. Кој добро чини, од Бога е; а кој прави зло, не Го видел Бога.
{1:12} За Димитриј посведочија сите, па и самата вистина; а сведочиме, исто така, и ние; а вие знаете дека сведоштвото наше е вистинско.
{1:13} Многу имав да ти пишувам, но не сакав да ти напишам со мастило и перо,
{1:14} туку се надевам дека наскоро ќе те видам, и дека ќе позборуваме лице в лице. Мир со тебе! Те поздравуваат пријателите! А и ти поздрави ги пријателите поименично.
