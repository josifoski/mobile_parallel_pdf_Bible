{1:1} Јаков, слуга на Бога и на Господ Исус Христос, испраќа поздрав до дванаесетте племиња, кои живеат раселени.
{1:2} Радувајте се, браќа мои, кога ќе паднете во разни искушенија,
{1:3} знаејќи дека проверката на вашата вера создава трпеливост:
{1:4} трпеливоста, пак, нека биде совршено дело за да бидете совршени и целосни, без никаков недостаток.
{1:5} Ако некому од вас му недостига мудрост, нека ја побара од Бога, Кој на сите им дава изобилно и без приговарање - и ќе му се даде.
{1:6} Но да моли со вера и никако да не се сомнева; зашто оној кој се сомнева, прилега на морски бран, кого ветрот го издига и растура;
{1:7} таков човек нека не мисли дека ќе добие нешто од Господ.
{1:8} Човек што се двоуми во сите свои патишта е непостојан.
{1:9} Братот, кој е на пониска положба, нека се фали со возвишеноста своја,
{1:10} а богатиот - со својата понизност, бидејќи тоа е минливо како цвет од трева;
{1:11} зашто како што сонцето огрева и со својата жега ја исушува тревата, и цветот нејзин отпаѓа, и убавината на нејзиниот изглед исчезнува, така ќе овене и богатиот во својот пат.
{1:12} Блажен е оној човек кој издржува искушение, бидејќи откако ќе биде проверен, ќе добие венец на животот, што Господ им го ветил на оние кои Го сакаат.
{1:13} Ниеден, кога е во искушение да не вели: „Бог ме искушува”, бидејќи Бог со зло не се искушува, и Тој никого не искушува,
{1:14} но секого го искушува неговата похота која го влече и мами.
{1:15} Потоа похотта, откако ќе се зачне, раѓа грев, а гревот, извршен, раѓа смрт.
{1:16} Не мамете се, браќа мои возљубени.
{1:17} Секој добар дар и секој совршен подарок иде озгора, симнувајќи се од Отецот на светлината, во Кого нема промени ни сенка од измена.
{1:18} Зашто Тој нè роди по својата волја преку словото на вистината, за да бидеме првина меѓу Неговите созданија.
{1:19} И така, мои возљубени браќа, секој човек нека биде брз за слушање, а спор за зборување, и бавен за гнев,
{1:20} бидејќи човечкиот гнев не ја извршува Божјата правда.
{1:21} Затоа, отфрлувајќи од себеси секаква нечистота и насобрана злоба, со кроткост примете го насаденото слово, кое може да ги спаси вашите души.
{1:22} Бидете извршители на словото, а не само слушатели, мамејќи се сами себе.
{1:23} Зашто, кој го слуша словото, а не го извршува, тој прилега на човек кој го гледа своето сопствено лице во огледало;
{1:24} ќе се погледне, па ќе си замине, и веднаш заборава каков бил.
{1:25} Но кој ќе се задлабочи во совршениот Закон на слободата и остане во него, тој, бидејќи не е заборавлив слушател, туку извршител кој дејствува, ќе биде блажен во своето дејствување.
{1:26} Ако некој од вас мисли дека е побожен, а не го зауздува јазикот свој, туку го мами срцето свое, неговата побожност е суетна.
{1:27} Чиста и непорочна вера пред Бога Отецот е оваа: да се грижиш за сираци и вдовици во нивните маки и да се пазиш да останеш неосквернет од светот.
{2:1} Браќа мои, држете ја непристрасно верата во Исус Христос, нашиот Господ на славата!
{2:2} Ако во вашето собрание влезе човек со златен прстен, во светли алишта, и влезе сиромав човек со проста облека,
{2:3} па се загледате на облечениот во светли алишта и му речете: „Ти седни овде убаво!”, а на сиромашниот му речете: „Ти стој таму!”, или „Седни овде, крај подножјето мое!”,
{2:4} зарем со тоа не покажувате пристрасност, и не станувате судии со лоши помисли?
{2:5} Послушајте, возљубени браќа мои, не ги избра ли Бог сиромашните од овој свет да бидат богати во верата и наследници на царството, ветено од Него на оние кои Го љубат?
{2:6} А вие го посрамивте сиромавиот! Не се ли богатите тие што ве мачат и ве влечат по судови?
{2:7} Не го хулат ли тие вашето добро име, со кое сте се нарекле?
{2:8} Ако, пак, го извршувате царскиот закон според Писмото: „Возљуби го ближниот како самиот себе” - добро правите.
{2:9} Но, ако сте пристрасни, грев правите; и Законот ве осудува како престапници.
{2:10} Зашто, кој го пази целиот Закон, а згреши само во едно, виновен ќе биде за сè.
{2:11} Зашто Оној, Кој рекол: „Не прави прељуба!”, рекол и: „Не убивај!” Па затоа, ако не вршиш прељуба, а убиеш, ти ќе станеш престапник на Законот.
{2:12} Зборувајте и постапувајте како оние што ќе бидат судени според законот на слободата.
{2:13} Зашто судот ќе биде безмилосен спрема оној кој не покажува милост; милоста надвива над судот.
{2:14} Каква е ползата, браќа мои, ако некој рече дека има вера, а дела нема? Може ли верата да го спаси?
{2:15} Ако некој брат или сестра се голи и немаат што да јадат,
{2:16} па некој од вас им рече: „Одете си со мир, грејте се и наситете се!”, а не им даде што им е потребно за телото - каква полза?
{2:17} И така, верата, ако нема дела, сама по себе е мртва.
{2:18} Но може некој да рече: ти имаш вера, а јас имам дела. Покажи ми ја својата вера без дела, а јас преку моите дела ќе ти ја покажам мојата вера.
{2:19} Ти веруваш дека Бог е еден: добро правиш; но и злите духови веруваат, а треперат.
{2:20} Не сакаш ли да разбереш, о суетен човеку, дека верата без дела е мртва?
{2:21} Нели со дела беше оправдан Авраам, нашиот татко, откако врз жртвеникот го положи својот син Исак?
{2:22} Гледаш ли дека верата дејствуваше заедно со делата негови, и дека преку делата, верата стана совршена?
{2:23} И се изврши Писмото, кое вели: „Му поверува Авраам на Бога, и тоа му се сметаше за праведност”, и тој се нарече - пријател Божји.
{2:24} Гледате ли дека човекот се оправдува со дела, а не само со вера?
{2:25} А така не се оправда ли со дела и блудницата Раав, откако ги прими извидувачите и ги изведе по друг пат?
{2:26} Зашто, како што е телото без дух мртво, така и верата без дела е мртва.
{3:1} Не барајте, браќа мои, мнозина да станете учители, зашто знаете дека поголемо осудување ќе добиеме.
{3:2} Сите ние многу грешиме. Но оној, кој во зборови не греши, тој е совршен човек, силен да го заузда и целото тело.
{3:3} Ете, ако и ние на коњите им ставиме узда на устите, за да ни се покоруваат, тогаш управуваме со целото нивно тело.
{3:4} Па, ете, и корабите: иако се толку многу големи и силно гонети од бурни ветрови, со мало кормило се управуваат онаму каде што кормиларот сака;
{3:5} а така и јазикот е мал орган, но големи работи зборува. Ете, мал оган, а колку голема гора запалува;
{3:6} и јазикот е оган, свет полн со неправда; јазикот се наоѓа во таква положба меѓу нашите органи, што го осквернува целото тело и го пали времето на нашиот живот, воспалувајќи се сам од пеколот.
{3:7} Секаков вид ѕверови и птици, лазачи и риби, се скротува и се припитомува од човечкиот род,
{3:8} а јазикот никој не може да го скроти: тој е немирно зло и полн со смртоносен отров.
{3:9} Со него Го благословуваме Бога и Отецот, со него ги колнеме луѓето создадени според подобието Божјо.
{3:10} Од истата уста излегува и благослов и клетва. Не треба, браќа мои, тоа така да биде.
{3:11} А тече ли од еден ист извор слатка и горчлива вода?
{3:12} Може ли, браќа мои, смоквата да раѓа маслинки, или лозата смокви? Така, од еден ист извор не може да тече солена и слатка вода.
{3:13} Кој е меѓу вас мудар и умен, нека ги покаже преку своето добро однесување делата свои во кротост и мудрост.
{3:14} Но, ако во срцата свои имате горчлива завист и карање, не фалете се и не лажете против вистината:
{3:15} тоа не е мудрост која доаѓа озгора, туку земна, душевна, бесовска;
{3:16} зашто, каде што има завист и карање, таму има неслога и сè е лошо.
{3:17} А мудроста, што иде озгора, е најнапред чиста, а потоа мирна, кротка, покорна, полна со милост и добри плодови, непристрасна и нелицемерна.
{3:18} Плодот, пак, на правдата во мир се сее од миротворците.
{4:1} Од каде се војните и расправиите меѓу вас? Не оттаму ли - од вашите похоти, кои се борат во органите ваши?
{4:2} Пожелувате и немате; убивате и завидувате, и не можете да добиете; се препирате и војувате, а немате, бидејќи не се молите.
{4:3} Просите, а не добивате, зашто зло барате, за да го трошите во вашите похоти.
{4:4} Прељубодејци и прељубодејки, не знаете ли дека пријателството со овој свет е непријателство на Бога? Зашто, кој сака да му е пријател на светот, му станува непријател на Бога.
{4:5} Или, пак, мислите дека Писмото напразно зборува: „Со ревност го љуби духот што го вселил во нас.”
{4:6} Но Тој дава поголема благодат; затоа е речено: „Бог се противи на горделивите, а на понизните им дава благодат.”
{4:7} Па затоа, покорете Му се на Бога; а противете се на ѓаволот, и тој ќе побегне од вас.
{4:8} Приближете се кон Бога, и Тој ќе се приближи кон вас; исчистете ги рацете, грешници, поправете ги срцата свои, непостојани!
{4:9} Бидете нажалени и плачете и липајте: смевот ваш нека се претвори во плач, а радоста во тага!
{4:10} Понизете се пред Господ и ќе ве подигне!
{4:11} Не озборувајте се еден со друг, браќа: зашто, кој го озборува братот свој или го суди, тој го напаѓа Законот и го суди Законот. А ако, пак, го судиш Законот, тогаш ти не си извршител на Законот, туку судија.
{4:12} Еден е Законодавецот и Судијата, Кој може да спаси и погуби: а ти, кој си што осудуваш друг?
{4:13} Слушајте сега вие, кои велите: „Денес или утре ќе тргнеме во оној град и таму ќе останеме една година, ќе тргуваме и ќе спечалиме”,
{4:14} вие, кои не знаете што ќе стане утре. Што е вашиот живот? Тој е пареа, која се појавува за кратко време, па исчезнува.
{4:15} Место да велите: „Ако сака Господ да бидеме живи, ќе направиме тоа и тоа.”
{4:16} А сега се фалите со својата гордост. Секоја таква фалба е зла.
{4:17} И така, грев е за оној кој знае да прави добро, а не го прави.
{5:1} Ајде сега вие, богати, плачете и липајте за страшните маки што идат на вас.
{5:2} Богатството ваше изгни, а алиштата ваши молци ги изгризаа.
{5:3} Златото ваше и среброто ви за‘рѓаа, и ‘рѓата нивна ќе биде сведоштво против вас и ќе го изеде телото ваше како оган! Сте насобрале богатство за последните дни.
{5:4} Ете, платата што сте ја задржале од работниците, кои работеле на вашите ниви, и извиците на жетварите дојдоа до ушите на Господ Саваот.
{5:5} Се веселевте на земјата и се насладувавте, ги згоивте срцата ваши како за ден на клање.
{5:6} Го осудивте, Го убивте праведникот; и тој не се спротивставуваше.
{5:7} Бидете трпеливи, браќа мои, до доаѓањето на Господ! Ете, земјоделецот чека драгоцен плод од земјата и долго трпи за него, додека не добие дожд, ран или доцен.
{5:8} Па трпете и вие, укрепете ги срцата свои, зашто доаѓањето на Господ се приближи.
{5:9} Не оплакувајте се, браќа, еден на друг, та да не бидете осудени: ете, Судијата стои пред вратата.
{5:10} Браќа, како пример на страдања и долготрпенија земете ги пророците што зборуваа во името Господово.
{5:11} Ете, блажени се оние што истрајаа. Сте чуле за трпението на Јов и узнавте каков крај му даде Господ, затоа што Господ е многумилостив и се смилува на него.
{5:12} А пред сè, браќа мои, не колнете се ни во небото, ни во земјата, ниту пак со некоја друга заклетва. И зборот нека ви биде да - да и не - не, за да не паднете под суд!
{5:13} А ако некој од вас страда, нека Му се моли на Бога; весел ли е, нека Го фали Господа!
{5:14} Болен ли е некој меѓу вас, нека ги повика свештениците црковни, та да се помолат и да извршат помазание над него со елеј во името Господово.
{5:15} И молитвата со вера ќе го исцели болниот, и Господ ќе го крене; и гревови, ако направил, ќе му се простат.
{5:16} Исповедајте си ги гревовите еден на друг и молете се еден за друг за да се исцелите. Голема сила има усрдната молитва на праведникот.
{5:17} Илија беше човек смртен, како и ние, и со молитва Му се помоли на Бога да нема дожд, и не падна дожд на земјата три години и шест месеци.
{5:18} И пак се помоли, па небото даде дожд и земјата го даде својот плод.
{5:19} Ако, браќа, некој од вас се отклони од вистината, и ако некој друг го поврати,
{5:20} тој нека знае дека оној што обрати грешник од лажлив пат, спасува една душа од смрт и ќе покрие многу гревови.
