{1:1} Зборовите на Амос, еден од пастирите на Текоа, што ги чу во видение за Израел во деновите на јудејскиот цар Озија, и во деновите на израелскиот цар Јеровоам, синот Јоасов, две години пред земјотресот.
{1:2} И рече тој: Господ ќе загрми од Сион и ќе го пушти гласот Свој од Ерусалим, и ќе свенат пасиштата пастирски, и ќе се исуши врвот на Кармил.
{1:3} Така вели Господ: за трите престапи на Дамаск и за четирите нема да го поштедам, зашто го вршеа Галаад со железни орудија.
{1:4} Ќе пуштам оган на домот Азаилов, и тој ќе ги проголта дворците на Венадад.
{1:5} Па ќе ги скршам резињата на Дамаск и ќе ги истребам жителите на Бикат–Авен, и оној, што држи жезол, од Бет–Едем; народот на Арам ќе отиде во ропство во Кир, вели Господ.
{1:6} Така вели Господ: за три престапи на Газа и за четири нема да ја поштедам, зашто тие ги одведоа сите во ропство, за да му ги предадат на Едом.
{1:7} И ќе испратам оган врз ѕидините на Газа и тој ќе ги проголта дворците нејзини.
{1:8} Па ќе ги истребам жителите на Ашдот, и оној, што го држи жезолот во Ашкелон, и ќе ја свртам раката Своја против Екрон, и ќе загине остатокот на Филистејците, вели Господ.
{1:9} Вака вели Господ: за трите престапи на Тир и за четири нема да го поштедам, зашто тие му ги предадоа на Едом сите заробеници, и не се сетија за братскиот сојуз.
{1:10} Ќе пратам оган врз ѕидините на Тир, и тој ќе ги проголта дворците негови.
{1:11} Така вели Господ: за трите престапи на Едом и за четири нема да го поштедам, зашто тој ги гонеше браќата свои со меч, погази секакво сочувство, беше свиреп во гневот свој и секогаш ја потпалуваше јароста своја.
{1:12} Ќе испратам оган врз Теман, и тој ќе ги проголта дворците на Восор.
{1:13} Така вели Господ: за трите престапи на синовите Амонови и за четири нема да ги поштедам, бидејќи тие ги распоруваа бремените жени во Галаад, за да ги прошират границите свои.
{1:14} И ќе запалам оган во ѕидовите на Рава, и тој ќе ги проголта дворците нејзини со врисок во денот на бојот и со виор во денот на бурата.
{1:15} И ќе отиде царот нивни во ропство, тој (неговите свештеници) и кнезовите негови заедно, вели Господ.
{2:1} Вака вели Господ: за трите престапи на Моав, и за четири нема да го поштедам, зашто тој ги изгоре коските на царот едомски до пепел.
{2:2} Па ќе пратам оган врз Моав, и тој ќе ги проголта дворците на Кериот, и ќе загине Моав во метеж со викотница, при трубен звук.
{2:3} И ќе го истребам владетелот негов и ќе ги убијам сите кнезови негови заедно со него, вели Господ.
{2:4} Така вели Господ: за трите престапи на Јуда и за четири нема да го поштедам, заради тоа што го отфрлија Законот на Господ и наредбите Негови не ги запазија; и идолите, по кои одеа татковците нивни, ги заведоа.
{2:5} И ќе испратам оган врз Јуда, и тој ќе ги проголта дворците ерусалимски.
{2:6} Така вели Господ: за трите престапи на Израел и за четири нема да го поштедам, бидејќи тие продаваат праведник за пари, и сиромав за чифт сандали.
{2:7} Газат врз главите на сиромасите, и ги туркаат сиротите од патот; дури татко и син одеа при иста жена, за да го бесчестат Моето свето име.
{2:8} При секој жртвеник лежат врз облеки, земени во залог, и вино изнудено од обвинети, пијат во домот на својот Бог.
{2:9} Но Јас ги истребив пред нив Аморејците, чија височина беше како височината на кедар, и кој беше јак како даб; Јас го уништив и плодот негов горе, а и коренот негов долу.
{2:10} Вас, пак, ве изведов од земјата египетска и ве водев по пустината четириесет години, за да ја наследите земјата аморејска.
{2:11} Од синовите ваши избирав луѓе за пророци и од младинците ваши - за назири; зар не е така синови израелски? -вели Господ.
{2:12} А вие ги поевте назирите со вино и на пророците им заповедавте: не пророкувајте.
{2:13} Еве, Јас ќе ве притегнам, како што се стега кола, натоварена со снопја,
{2:14} и брзиот не ќе има сила за бегање, ни јакиот да издржи и храбриот да го спаси животот свој.
{2:15} Ни стрелец нема да се додржи, ниту брзиот ќе избега, ниту пак оној на коњ ќе го спаси животот свој.
{2:16} И најхрабриот од храбрите во оној ден ќе избега гол, вели Господ.
{3:1} Чујте го овој збор, што го кажа Господ против вас, синови на Израел, против целото племе, кое го изведов од земјата египетска, велејќи:
{3:2} само вас ве признав од сите земни племиња, поради тоа и ќе ве казнам поради сите ваши беззаконија.
{3:3} Тргнуваат ли двајца заедно, ако не се договорат меѓу себе?
{3:4} Рика ли лав во гора, кога нема пред него плен? Пушта ли глас лавче од својата пештера, ако ништо не уловило во неа?
{3:5} Паѓа ли птица во мрежа на земја, кога нема мрежа за неа? Ќе се подигне ли од земјата стапица, ако не се фати ништо во неа?
{3:6} Труби ли труба во град, а народот да не се уплаши? Се случува ли во градот зло, што не го дозволил Господ?
{3:7} Зашто Господ Бог не прави ништо додека не им ја открие тајната Своја на Своите слуги - пророците.
{3:8} Кога ќе зарика лав, кој нема да се исплаши? Господ Бог зборува - кој нема да пророкува?
{3:9} Прогласете од тврдините на Ашдод и од покривите на земјата египетска и кажете: соберете се по горите на Самарија и погледајте го големото бесчестие во неа и насилствата во неа.
{3:10} Тие не знаат да постапуваат справедливо, вели Господ: со насилие и грабеж собираат добра во дворците свои.
{3:11} Затоа, вака вели Господ Бог: еве, непријателот ќе ја опколи земјата, одбраната ќе ти ја разбие и дворците твои ќе бидат ограбени.
{3:12} Така вели Господ - како што понекогаш пастирот истргнува од лавовска уста две нозе или дел од увото, така ќе бидат спасени синовите Израелови, кои сега седат во Самарија во аголот на постелата своја и во Дамаск на леглото свое.
{3:13} Слушајте и бидете сведоци против домот на Јаков, вели Господ Бог Саваот.
{3:14} Зашто во оној ден, кога ќе го казнам Израел за престапите негови, ќе го казнам и за жртвениците во Ветил; ќе бидат отсечени роговите на жртвеникот и тие ќе паднат на земја.
{3:15} Ќе го поразам зимскиот дом заедно со летниот дом, и ќе исчезнат домовите со украси од слонова коска, ќе снема многу домови, вели Господ.
{4:1} Чујте го ова слово, јуници башански, вие, кои сте на Самарјанската Гора, вие, кои ги измачувате сиромасите, ги угнетувате бедните и им велите на своите мажи: „Донесете да пиеме!”
{4:2} Се заколна Господ Бог во Својата светост дека, ете, ќе дојдат врз вас дни, кога ќе ве извлечат со куки и остатокот ваш - со јадици.
{4:3} Па ќе излезете низ пукнатините на ѕидовите, секоја - како ќе може, и ќе бидете фрлени кон Хармон, вели Господ.
{4:4} Одете во Ветил и грешете, во Гилгал и умножувајте ги престапите, принесувајте жртви секое утро, десетоци секој трет ден.
{4:5} Принесувајте како благодарствена жртва леб со квас, објавете доброволни прилози и разгласувајте за нив, зашто вие тоа го сакате, синови Израелови, вели Господ.
{4:6} Затоа и ви дадов чисти заби во сите ваши градови и недостиг од леб по сите ваши населби; но вие не се вративте кај Мене, вели Господ.
{4:7} И ве лишив од дожд три месеци пред жетва; пуштав дожд врз еден град, врз друг град не пуштав; еден дел беше напојуван со вода, а другиот - ненаросен со дожд, и се исушуваше.
{4:8} И се собраа дватри града во еден град, за да се напијат со вода и не можеа да се напијат до ситост; но и тогаш вие не се вративте кај Мене, вели Господ.
{4:9} Ве казнував со суша и метлика по житата и во многу ваши градини и лозја, а насадите со смокви и маслини ги јадеа гасеници, и при сето тоа пак не се вративте кај Мене, вели Господ.
{4:10} Ви праќав помор, како египетскиот, ги убивав со меч момчињата ваши, ги одведов коњите ваши во плен, и смрад во становите ваши се креваше во ноздрите ваши, и покрај сето тоа не се вративте кај Мене, вели Господ.
{4:11} Ве сотирав, како што Бог ги разруши Содом и Гомора, и вие бевте истргнати од огнот како гламња, но при сето тоа не се вративте кај Мене, вели Господ.
{4:12} Затоа вака ќе постапам со тебе, Израеле; и бидејќи така ќе постапувам со тебе, приготви се да Го дочекаш твојот Бог, Израеле.
{4:13} Зашто, ете, Оној, Кој образува гори и создава ветар и му ги објавува замислите Свои на човекот, утринската светлина ја претвора во мрак и оди високо над земјата, Господ Бог Саваот е Неговото име.
{5:1} Чујте го ова слово, искажано со плач за вас, доме Израелов.
{5:2} Падна, нема повеќе да стане девицата израелска! Фрлена е на земјата своја, и нема кој да ја крене.
{5:3} Зашто вака вели Господ Бог: град, од кој излегуваат илјадници, ќе остане само со сто, а од кој излегуваат сто, ќе остане само со десет во домот Израелов.
{5:4} Зашто така му вели Господ на домот Израелов: побарајте Ме и ќе бидете живи.
{5:5} Не барајте го Ветил, не одете во Гилгал и не патувајте во Вирсавија, зашто сиот Гилгал ќе појде во ропство, а Ветил ќе се претвори во ништо.
{5:6} Побарајте Го Господа, и ќе бидете живи, за да не се нафрли Тој против домот Јосифов како оган, што ќе го проголта, и не ќе има кој да го гасне во Ветил.
{5:7} О, вие, што го извртувате правосудството во отров и правдата ја фрлате на земја!
{5:8} Тој ги создал Плејадите и Орион и ја претвора црната темнина во јасно утро, а денот го прави темен како ноќ, ги извикува морските води и ги разлива по земјата, Јахве е името Негово!
{5:9} Тој испраќа пустош врз силните и врз нивните тврдини.
{5:10} А тие го мразат оној, кој дели правда пред портите, и се гнасат од оној, кој ја зборува вистината.
{5:11} Па така, затоа што го измачувате сиромавиот и земате од него данок во жито, вие ќе изградите домови од делкан камен, но нема да живеете во нив; ќе насадите убави лозја, само вино од нив нема да пиете.
{5:12} Зашто Јас знам колку се многубројни вашите престапи, и колку се тешки вашите гревови; вие сте му непријатели на праведникот, земате поткуп и ги извртувате делата на сиромасите во судот.
{5:13} Поради тоа разумниот човек молчи во тоа време, зашто времето е зло.
{5:14} Барајте добро, а не зло, за да останете живи - и тогаш Господ Бог Саваот ќе биде со вас, како што велите вие.
{5:15} Мразете го злото, сакајте го доброто и поставете правосудство пред портите; можеби, Господ Бог Саваот, ќе се смилува над остатокот Јосифов.
{5:16} Затоа вака вели Господ Бог Саваот, Седржителот: по сите ваши плоштади ќе има плач, и по сите ваши улици ќе викаат: Оф, оф! И ќе повикаат земјоделец да жали и искусни за жални песни, да плачат;
{5:17} и по сите лозја ќе има плач, зашто Јас ќе минам среде тебе, вели Господ.
{5:18} Тешко вам, кои го барате денот Господов! Зошто ви е тој ден Господов? Тој е темнина, а не светлина.
{5:19} Тоа е како некој да бега од лав, па да го сретне мечка, или да дојде дома и се потпре со раката на ѕид, па да го касне змија.
{5:20} Денот Господов е мрак, а не светлина, тој е мрак, и во него нема виделина.
{5:21} Ги мразам и ги отфрлувам празниците ваши и не ги помирисувам жртвите ваши во времето на вашите прослави во собранијата.
{5:22} Ако ми принесете сепаленица и лебен принос, нема да ги примам и нема да погледнам милостиво на благодарствената жртва од вашите угоени телиња.
{5:23} Отстрани ја од мене бучавата на твоите песни, зашто звуците на твојата харфа нема да ги слушам.
{5:24} Правдата нека тече како вода, и справедливоста - како силен поток.
{5:25} Зар ми принесувавте жртви и дарови во лебови во пустината во текот на четириесетте години, доме Израелов?
{5:26} Ќе ги носите Сикут, вашиот цар и Кијун, вашиот бог, ликовите што сами си ги направивте,
{5:27} поради што ќе ве прогонувам зад Дамаск, вели Господ, чие име е Бог Саваот.
{6:1} Тешко им на оние што се опуштиле во Сион и на оние што се чувствуваат сигурни на Гората Самарјанска, кои се првенци во народот, и при кои доаѓа домот Израелов!
{6:2} Минете во Калне и видете, оттаму одете во Великиот Хамат и спуштете се во Гет филистејски: зар вие сте подобри од овие царства? Нели се пошироки нивните предели од вашите предели?
{6:3} Тешко вам, кои сметате дека е далеку злочестиот ден, а правите да се приближи власта на насилството,
{6:4} вие, кои лежите на легла од слонова коска и се оптегате на постелите свои, вие, кои јадете најдобри овни од стадото и телиња од богато пасиште,
{6:5} вие, кои врескате по звукот на харфа, мислејќи дека свирите како Давид,
{6:6} вие, кои пиете вино од врчви, се мачкате со најдобри масла и не ве боли срцето за пропаста на Јосиф!
{6:7} Затоа сега вие ќе појдете први во ропство пред заробените, и ќе се заврши ликувањето на разнежените.
{6:8} Се колне Господ Бог Сам во себе и вака вели Господ, Бог Саваот: се гнасам од гордоста на Јаков и ги мразам дворците негови, и ќе го предадам градот и сè, што го исполнува.
{6:9} И, ако во некоја куќа останаа десет души, и тие ќе умрат.
{6:10} Ќе ги земе роднината нивни, за да ги изнесе коските нивни од куќите, па ќе го прашаат оној, кој стои пред куќата: „Има ли уште некого?” Тој ќе одговори: „Нема никого” . И овој ќе рече: „Молчи, зашто не бива да се спомнува името Господово.”
{6:11} Зашто, ете, Господ ќе даде заповед и ќе ги сосипе големите куќи на парчиња, а малите на остатоци.
{6:12} Трчаат ли коњите по карпа? Може ли морето да се изора со волови? Вие, пак, го превртувате правосудството во отров, а плодот на правдата - во горчина;
{6:13} вие, што се восхитувате од ништо и од никакви работи и велите: „Зар не спечаливме со силата на својата моќ?”
{6:14} Еве, Јас, вели Господ Бог Саваот, ќе подигнам народ против вас, доме Израелов и ќе ве угнетуваат од влезот во Емат до потокот во рамнината.
{7:1} Вакво видение ми откри Господ Бог: еве, Тој создаде скакулци, кога почна да изникнува доцнежната трева, а тоа беше тревата по царската косидба.
{7:2} И, ете, кога завршија да ја јадат тревата по земјата, реков: Господи Боже, прости, Те молам; како ќе издржи Јаков? Тој е многу мал.
{7:3} И Господ се сожали на тоа: „Нема да стане тоа” - рече Господ.
{7:4} Вакво видение ми откри Господ Бог: еве, Господ Бог повика оган за суд - и тој проголта голема бездна, проголта и дел од земјата.
{7:5} И реков: Господи Боже, запри те молам: „Како ќе издржи Јаков? Па тој е многу мал.”
{7:6} И Господ се сожали на тоа: „И тоа нема да се збидне”, рече Господ Бог.
{7:7} Вакво видение ми откри Господ: еве, Господ стоеше на ѕид и во раката имаше оловна висулка.
{7:8} И ми рече Господ: „Што гледаш, Амосе?” Јас одговорив: „Висулка” . И Господ рече: „Еве ќе ставам висулка меѓу Мојот народ израелски; нема повеќе да му проштевам.
{7:9} Опустошени ќе бидат жртвениците Исакови и разрушени ќе бидат светилиштата израелски, и ќе се кренам со меч против домот Јеровоамов.”
{7:10} И Амасија, свештеникот ветилски, порача до израелскиот цар Јеровоам, да му кажат: Амос крева бунт против тебе меѓу домот Израелов; земјата не може да ги трпи зборовите негови,
{7:11} зашто тој вака вели: од меч ќе умре Јеровоам, а Израел бездруго ќе биде одведен од земјата своја во ропство.
{7:12} И му рече Амасија на Амос: јасновидецу, оди си и насели се во земјата Јудина; таму јади леб и таму пророкувај,
{7:13} а во Ветил не пророкувај веќе, зашто тој е светиња царева и е царски храм.
{7:14} Му одговори Амос и му рече на Амасија: јас не сум пророк и не сум син на пророк; бев пастир и собирав диви смокви.
{7:15} Но Господ ме зеде од овците и ми рече: оди, пророкувај кај Мојот народ Израел.
{7:16} А сега ислушај го словото Господово. Ти велиш: не пророкувај против Израел и не кажувај зборови против домот Исаков.
{7:17} Затоа, еве, што вели Господ: жената твоја ќе блудствува по градот, синовите твои и ќерките твои ќе паднат од меч, земјата твоја ќе биде разделена со мерно јаже, ти ќе умреш во нечиста земја, а Израел ќе биде одведен од земјата своја.
{8:1} Вакво видение ми откри Господ Бог: ете, кошница со зрели плодови.
{8:2} И ми рече Тој: што гледаш, Амосе? Одговорив: кошница со зрели плодови. Тогаш Господ ми рече: му дојде крајот на Мојот народ Израел - нема повеќе да му проштевам.
{8:3} Песните во храмот во оној ден ќе се претворат во плачење, вели Господ Бог; ќе има многу трупови, ќе ги фрлаат насекаде молчешкум.
{8:4} Чујте го ова, вие, што газите бедни и уништувате сиромаси,
{8:5} вие, кои велите: кога ќе мине новомесечието, за да продаваме жито, и сабота, за да ги отвориме житниците, да ја намалиме мерката, да ја зголемиме цената на шекелот и да измамуваме со лажни мерки,
{8:6} да купуваме сиромаси со пари и бедни за чифт сандали, и да продаваме застарено жито.
{8:7} Се заколна Господ во гордоста на Јаков: навистина нема никогаш да заборавам ниту едно од делата нивни!
{8:8} Нема ли да се затресе земјата од тоа и нема ли да заплаче секој жител на неа? Таа целата ќе се подига како реката Нил и ќе се бранува и ќе се спушта како реката египетска.
{8:9} И во оној ден, вели Господ Бог, ќе направам сонцето да зајде напладне и ќе ја помрачам земјата среде бел ден,
{8:10} ќе ги претворам празниците ваши во тага и сите ваши песни - во плач; ќе ставам вреќишта на сите бедра и ќелавост - на секоја глава, и ќе создадам во земјата плач како за син единец, и крајот ќе и биде како горчлив ден.
{8:11} Ете, настапуваат дните, вели Господ Бог, кога ќе испратам на земјата глад, не глад за леб, не жед за вода, туку жед за слушање зборови Господови.
{8:12} И ќе талкаат од море до море, ќе скитаат од север до исток, барајќи го словото Господово, и нема да го најдат.
{8:13} Во оној ден ќе премираат од жед убавите девојки и момчиња.
{8:14} Оние што се колнат во гревот самарјански и велат: жив е твојот бог, Дане, така да ни е жив и патот за Вирсавија! Тие ќе паднат и веќе нема да се кренат.
{9:1} Го видов Господа како стои на жртвеникот и вели: удри во горниот праг на вратата за да се растресат спојките и расцепи ги врз главите на сите нив, а другите од нив ќе ги убијам Јас со меч: никој од нив, кој бега, нема да избега, и никој од нив, кој сака да се спаси, нема да се спаси.
{9:2} И да се закопаат во Подземјето, и оттаму раката Моја ќе ги извлече; и да се качат на небото, и оттаму ќе ги симнам.
{9:3} Макар да се скријат и на врвот од Кармил, и таму ќе ги најдам и ќе ги фатам; па и да се сокријат и од очите Мои во морското дно, и таму ќе му заповедам на змејот морски да ги голтне.
{9:4} И во плен, ако појдат пред непријателите свои, ќе му заповедам на мечот таму да ги убие. Ќе ги свртам врз нив очите Свои за нивно зло, а не за добро.
{9:5} Зашто Господ Бог Саваот ќе се допре до земјата, и таа ќе се растопи, и ќе се расплачат сите живи на неа; ќе се крене таа цела како реката Нил и ќе се спушти како реката египетска.
{9:6} Тој ги изгради своите горни дворци на небесата и сводот Свој го зацврсти на земјата; ги повика морските води и ги изли по лицето на земјата; Јахве е името Негово.
{9:7} Вие, синови Израелови, не сте ли за мене како синови етиопски, вели Господ, нели Јас го изведов Израел од земјата египетска и Филистејците - од Кафтор и Арамејците од Кир?
{9:8} Ете, очите на Господ Бог се врз грешното царство, и Јас ќе го истребам од лицето на земјата, но домот на Јаков нема целосно да го истребам, вели Господ.
{9:9} Зашто, еве, Јас ќе заповедам и ќе го распрснам домот Израелов по сите народи, како што се растураат зрната во решето, и ниедно не паѓа на земја.
{9:10} Од меч ќе умрат сите грешници меѓу народот Мој, кои велат: „Нема да нè постигне и нема да дојде кај нас тоа зло!”
{9:11} Во оној ден ќе ја подигнам паднатата скинија Давидова, ќе ги пополнам пукнатините нејзини, срушеното ќе го подигнам и ќе ја обновам, како во поранешните дни.
{9:12} За да го завладее остатокот од Едом и сите народи, меѓу кои ќе се спомнува името Мое, вели Господ, Кој го врши сето тоа.
{9:13} Ете, ќе настапат дни, вели Господ, кога орачот ќе го затече жетварот и оној што гази грозје - сејачот; и горите ќе пуштаат гроздов сок, и од сите ридови ќе потече.
{9:14} Ќе ги вратам заробените на Мојот народ Израел; и пак ќе ги изградам запустените градови и ќе се населат во нив; ќе насадат лозја и ќе пијат вино од нив, и ќе направат градини и ќе јадат плодови од нив.
{9:15} И ќе ги населам во земјата нивна и тие нема повеќе да бидат истргани од својата земја, која им ја дадов Јас, вели Господ, твојот Бог.
