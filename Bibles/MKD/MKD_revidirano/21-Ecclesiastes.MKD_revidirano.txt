{1:1} Зборови на проповедникот, син Давидов, цар израелски.
{1:2} Суета над суетите, вели проповедникот, суета над суетите - сè е суета!
{1:3} Каква е ползата за човекот од сите негови трудови, со кои се труди под сонцето?
{1:4} Род еден си заминува, и род друг доаѓа, а земјата останува засекогаш.
{1:5} Сонцето изгрева и заоѓа, и пак брза кон местото свое, од каде што изгрева.
{1:6} Ветрот вее кон југ и се врти кон север, се врти, се врти во својот пат и пак ги почнува своите вртења во круг.
{1:7} Сите реки течат во морето, но морето не се преполнува: тие одново се враќаат кон она место, од каде што потекуваат, за да течат одново.
{1:8} Секоја работа бара труд: човекот не може сè да искаже; окото не се наситува од гледање, ниту увото може да се наслуша.
{1:9} Она што било, пак ќе биде, и она што се правело, пак ќе се прави - нема ништо ново под сонцето.
{1:10} И ако за нешто се рече: „Види, ете, тоа е ново”; но тоа веќе било во текот на вековите, што биле пред нас.
{1:11} Нема спомен за минатото; па и за тоа, што ќе биде подоцна нема да остане спомен кај оние што ќе дојдат.
{1:12} Јас, проповедник, бев цар над Израел во Ерусалим;
{1:13} и го управив срцето свое да истражува и да испитува преку мудроста сè, што станува под небото; таа тешка задача им ја даде Бог на синовите човечки, за да се занимаваат со неа.
{1:14} Ги видов сите работи, што се вршат на земјата, и ете - сè е суета и мака за духот.
{1:15} Кривото не може да се исправи, и она, што го нема не може да се брои.
{1:16} Си велев во срцето свое: „Еве, јас се воздигнав и се здобив со мудрост повеќе од сите, што беа пред мене над Ерусалим, и срцето мое виде многу мудрост и знаење.”
{1:17} И го насочив срцето свое да ја познае мудроста, да ги познае безумието и глупоста; но разбрав дека и тоа е мачно за духот;
{1:18} зашто при големата мудрост големо е и тагата, и кој умножува знаење, умножува и мака.
{2:1} Си реков во срцето свое: „Ајде ќе те испитам во веселба: уживај во наслади!” Но ете, и тоа беше суета!
{2:2} За смеата реков - глупост е, а за веселбата: каква полза од неа?
{2:3} Си помислив во срцето свое да го насладам телото свое со вино и, додека срцето мое се води по мудроста, да се придржувам и за глупоста сè додека да видам, што е подобро за синовите човечки, што би требало да прават тие под небото во текот на малкуте денови од својот живот.
{2:4} Презедов големи работи: си изградив куќи, си насадив лозја,
{2:5} си уредив градини и овоштарници и посадив таму секакви овошни дрвја;
{2:6} си направив водостои за поливање на овошните дрвја;
{2:7} придобив слуги и слугинки, имав и слуги родени во домот мој; имав и крупен и ситен добиток, повеќе од сите, што беа пред мене во Ерусалим;
{2:8} насобрав сребро и злато и скапоцености од цареви и области; си доведов пејачи и пејачки и тоа, што ги насладува синовите човечки - многу жени.
{2:9} И така станав јас поголем и побогат од сите, што беа пред мене во Ерусалим; а и мудроста моја остана со мене.
{2:10} Што и да посакаа очите мои, не им откажував, не му забранував на срцето свое никаква веселба, бидејќи срцето мое се радуваше со сите мои трудови; и тоа ми беше награда за сите мои трудови.
{2:11} И се обѕрнав, та погледнав на сите мои дела, што ги беа извршиле моите раце, и на трудот, со кој се бев трудел, извршувајќи ги: и ете - сè беше суета и мака за духот, и немаше од нив полза на земјата!
{2:12} Потоа се свртев да ги погледам мудроста, безумството и глупоста: што може да направи човекот што ќе ме наследи, посебно од она, што е веќе направено?
{2:13} И видов дека предимството на мудроста пред глупоста е токму такво, какво што е предимството на светлината пред темнината:
{2:14} на мудриот очите му се во главата негова, а глупавиот оди во темнина; но дознав дека крајот на сите им е еднаков.
{2:15} Тогаш си реков во срцето свое: „И мене ќе ме стигне истото, како и глупавиот; зошто толку многу сакав да станам мудар?” Па си реков во срцето свое дека и тоа е суета.
{2:16} Зашто нема да го помнат мудриот вечно, како и глупавиот; по време сè ќе се заборави, и, мудриот умира, како и безумниот.
{2:17} Тогаш го намразив животот, бидејќи ми станаа одвратни работите, што се вршат под сонцето; зашто сè е суета и измачување на духот.
{2:18} И го намразив сето она, за кое се бев трудел под сонцето, затоа што треба да го оставам на човек, што ќе дојде по мене.
{2:19} И кој знае: мудар ли ќе биде тој или глупав? А тој ќе располага со сиот мој труд, со кој сум се трудел и со кој сум се покажал мудар на земјата. Но и тоа е суета!
{2:20} Намислив да му внушам на срцето свое да се откаже од сиот труд, со кој се бев трудел на земјата,
{2:21} зашто еден човек се труди мудро, со знаење и со успех, и сето тоа треба да му го предаде на човек, што не се трудел за тоа, - како да е негов дел. Па и тоа е суета и зло големо!
{2:22} Зашто, што му останува на човекот од сиот негов труд и од грижата на срцето негово, што се труди на земјата?
{2:23} Бидејќи сите денови му се мачни, а трудовите негови - неспокојство; дури и ноќе срцето негово не знае за мир. Ете, и тоа е суета!
{2:24} И не е ли добро за човекот да јаде, да пие и да ја насладува душата своја од својот труд. Но јас видов дека и тоа е од Божјата рака;
{2:25} зашто, кој може да јаде, и кој може да се насладува без Бога?
{2:26} Тој му дава мудрост, и разум и радост на човекот, кој е добар пред лицето Негово; а на грешникот му дава грижи, - да собира и трупа, за да го предаде потоа на оној, кој е добар пред лицето Божјо! Па, ете, и тоа е суета и мака за духот!
{3:1} Сè има свое време, и секоја работа под небото има свое време;
{3:2} време кога ќе се родиш, и време кога ќе умреш; време кога садиш, и време кога го корнеш насаденото;
{3:3} време кога се убива, и време кога се лекува; време кога се урива, и време кога се гради;
{3:4} време кога се плаче, и време кога се смее; време кога се тагува, и време кога се игра;
{3:5} време кога се расфрлуваат камења, и време кога се собираат камења; време кога се прегрнуваш, и време кога се одбегнуваат прегратки;
{3:6} време кога се бара загубеното, и време кога се губи; време кога се чува, и време кога се растура;
{3:7} време кога се раскинува, и време кога се сошива; време кога се молчи, и време кога се зборува;
{3:8} време кога се сака, и време кога се мрази; време за војна и време за мир.
{3:9} Каква полза има оној што работи од она, над што се труди?
{3:10} Ги видов (со мака) работите, што Бог им ги даде на синовите човечки, за да се мачат околу нив.
{3:11} Сето тоа Тој го направил да биде прекрасно во свое време. Ни дал и чувство за времето и просторот, но пак не може човекот да ги разбере докрај делата Божји што Тој ги врши од почетокот до крајот.
{3:12} Разбрав дека за нив нема ништо подобро, освен да се веселат и да прават добро во текот на животот свој.
{3:13} Кога секој човек јаде и пие, и го гледа доброто во секој свој труд, тоа е дар Божји.
{3:14} Разбрав дека сè, што прави Господ, останува засекогаш; кон тоа нема што да се додава, од тоа нема што да се одзема; а Бог прави така, за да се има страв пред лицето Негово.
{3:15} Она што било, тоа е и сега, и она што ќе биде, тоа веќе било, - зашто Бог го враќа она што изминало.
{3:16} И уште видов под сонцето: наместо закон - беззаконие; наместо правда -неправда.
{3:17} И си реков во срцето свое: „Праведниот и безбожниот Бог ќе ги суди, бидејќи таму има време за секоја работа и суд за секое дело.”
{3:18} Си реков во срцето свое и за синовите човечки - дека Бог ќе ги испита, и ќе им покаже дека тие сами по себе се животни,
{3:19} зашто сè што се случува со синовите човечки, се случува и со животните; крајот им е ист: како умираат едните, така умираат и другите, и едно е дишењето кај сите, и човекот нема предимство пред добитокот, зашто - сè е суета!
{3:20} Сè оди на едно место: сè произлегува од земјата, и сè ќе се врати во земјата.
{3:21} Кој знае: дали духот на синовите човечки се качува горе, а духот на животните слегува долу, во земјата?
{3:22} И така, јас видов дека нема ништо подобро за човекот, освен да се насладува со делата свои, бидејќи тоа е негов дел; зашто, кој ќе го доведе после да го погледа она, што ќе биде по него?
{4:1} Се свртев и ги видов сите неправди, што стануваат под сонцето; и ете, солзите на онеправданите, и утешител немаат; силата е во рацете на угнетувачите, а закрилник нема.
{4:2} Па си реков: блазе им на умрените, што умреле одамна, отколку на живите, што живеат досега;
{4:3} а поблажен е и од едните и од другите оној, што уште не постои, кој не ги видел лошите работи, што се вршат на земјата.
{4:4} А видов исто дека секој труд и секој успех во работите предизвикува меѓу луѓето заемна завист. Но и тоа е суета и мака за духот.
{4:5} Глупавиот седи со скрстени раце и го гризе своето сопствено тело.
{4:6} Подобро една шепа во мир, отколку две со труд и мака во духот.
{4:7} Се свртев и видов друга суета на земјата:
{4:8} човек осамен, нема близок: нема ни син, ни брат, а пак на сите работи негови крај нема, и очите негови не можат да се наситат со богатство. „За кого, пак, - вели тој - се трудам и ја лишувам од добра душата своја?” - Ете, и тоа е суета и лоша работа.
{4:9} Подобро им е на двајца, отколку на еден, бидејќи имаат добра награда за трудот свој.
{4:10} Зашто, ако падне едниот, другиот ќе го крене другарот свој. Но тешко на еден, ако падне, ќе нема друг, кој да го крене.
{4:11} Исто, кога лежат двајца, топло им е; а еден - како ќе се згрее?
{4:12} И, ако некој го надвие едниот, тоа двајца ќе го навасаат; и јажето, трипати усукано, нема лесно да се скине.
{4:13} Подобар е младинец сиромав и умен, отколку цар - неразумен и стар, кој веќе не умее да прима совети;
{4:14} зашто младиот може да излезе од темница и да стане цар, иако се родил сиромав во царството.
{4:15} Ги видов сите живи, што одат под сонцето, со вториот младич што ќе застане на негово место.
{4:16} Број немаше сиот оној народ, што беше пред него, иако подоцнежните нема да му се радуваат. И тоа е суета и гонење ветер.
{5:1} Чувај ја ногата своја, кога одиш во Божјиот дом, и биди готов повеќе да слушаш, отколку да гледаш како безумните принесуваат жртви, зашто тие не знаат дека вршат зло.
{5:2} Не брзај со јазикот свој, и срцето твое да не брза да изговара зборови пред Господ; зашто Бог е на небото, а ти на земјата; затоа зборовите твои да не бидат многу.
{5:3} Зашто, како што соништата доаѓаат при многу грижи, така и гласот на глупавиот се познава од многуте зборови.
{5:4} Кога даваш завет на Бога, не двоуми се да го извршиш, зашто Тој не ги сака безумните: она што си го ветил, изврши го.
{5:5} Подобро е да не ветуваш, отколку да ветиш и да не го извршиш.
{5:6} Не и дозволувај на устата своја да го тера во грев телото твое и не зборувај пред ангелот Божји: „Тоа е грешка!” Зошто ти е да правиш така, и Бог да се разгневи на зборот твој и да го сотре делото на рацете твои?
{5:7} Зашто, како во многуте соништа, така и во многуте зборови има суета; но ти имај страв од Бога.
{5:8} Ако видиш некаде на сиромав да се врши неправда и да му се одзема судот и правдата, не чуди се на тоа: зашто над високиот гледа повисок, а над нив -уште повисок;
{5:9} но од сè покорисна е земјата; и царот на нивата и служи.
{5:10} Кој го љуби среброто, со сребро нема да се насити, и кој сака богатство, тој нема да има полза од тоа. И тоа е суета!
{5:11} Се зголемува ли имотот - се зголемуваат и корисниците негови; и каква корист за сопственикот негов: зар само да гледа со очите свои?
{5:12} Сладок е сонот за оној, кој се труди, - па јадел тој малку или многу; но прејадувањето не му дава на богатиот да заспие.
{5:13} Има едно тешко зло, што сум го видел на земјата: богатство, што се чува за зло на оној, кој го поседува.
{5:14} А тоа богатство може да се изгуби во несреќно време: му се роди син и не остане ништо во рацете негови.
{5:15} Како што излегол гол од мајчината утроба, така и си заминува, каков што дошол; ништо нема да земе од трудот свој, што би можел в рака да понесе.
{5:16} И тоа е големо зло: каков што дошол, таков си заминува. Каква е, тогаш, ползата за него, кога се трудел залудо?
{5:17} А целиот живот бил мрачен од многу грижи, маки и страдања.
{5:18} Еве уште што најдов за добро и пријатно: да се јаде и да се пие и да се насладува од доброто на сите свои трудови, со кои некој се труди на земјата преку сите дни од животот свој, што му ги дал Бог; зашто тоа е негов дел.
{5:19} И, ако на некој човек Бог му дал богатство и имот, и му дал да се ползува од нив, да го зема својот дел и да се насладува од трудовите свои - тоа е Божји дар.
{5:20} Нема долго време да ги помни тој дните на животот свој; затоа Бог и го наградува со радоста на срцето негово.
{6:1} Има едно зло, што го видов на земјата, и тоа често е меѓу луѓето:
{6:2} Бог му дава на човекот богатство, имот и слава, и за душата негова нема скудности во ништо, што и да посака; но Бог не му дава нему да се ползува од тоа, туку се ползува од него друг човек: тоа е суета и тешко зло!
{6:3} Ако некој изнароди сто синови, проживее многу години и уште му се умножат дните на животот негов, а душата негова не се насладила на добро, та за него ќе нема дури ни погреб, подобро му е, велам, на недоносче отколку нему,
{6:4} зашто залудо дошло и отишло во темнина, и името му е покриено со мрак.
{6:5} Тоа дури и не го видело и не го познало сонцето: но поспокојно е од оној.
{6:6} А оној, макар да проживеал и две илјади години, без наслада од добрата, нема ли да појде сè на исто место?
{6:7} Сиот труд на човекот е за устата негова, но душата негова не може да се насити.
{6:8} А каква предност има умниот пред безумниот, каква - сиромавиот, кој умее да се однесува пред луѓето?
{6:9} Подобро е да гледаш со очи, отколку да посакуваш со душата. И тоа е суета и мака за духот.
{6:10} Она што постои, тоа е веќе наречено со име, и се знае дека е тоа - човекот, и дека тој не може да се препира со оној, што е посилен од него.
{6:11} Има многу такви работи, што ја зголемуваат суетата: тогаш што е подобро за човекот?
{6:12} Зашто, кој знае што е добро за човекот во животот, во текот на сите дни на неговиот суетен живот, што тој ги поминува како сенка? И кој ќе му каже на човекот, што ќе стане по него на земјата?
{7:1} Подобар е добар глас, отколку скапоцено масло, и смртниот ден - од родениот ден.
{7:2} Подобро е да одиш во куќа каде што плачат по умрен, отколку да отидеш во куќа, каде што има веселби и гозби, зашто таков е крајот на секој човек, и живиот ќе го приложи тоа кон срцето свое.
{7:3} Тагата е подобра од смеата; зашто, кога е лицето нажалено, срцето станува подобро.
{7:4} На умните срцето им е во куќата, каде што плачат, а на безумните во куќа, каде што се веселат.
{7:5} Подобро е да слушаш прекор од мудар, отколку да слушаш пофалби од глупав;
{7:6} зашто смеата на безумните е како прскање на трње под котел. И тоа е суета!
{7:7} Угнетувањето на другите го прави мудриот безумен, а подароците го расипуваат срцето.
{7:8} Крајот на една работа е подобар од нејзиниот почеток; трпеливиот е подобар од горделивиот.
{7:9} Не станувај со духот свој брз на гнев, зашто гневот се крие во срцето на безумните.
{7:10} Не вели: „Зошто поранешните дни биле подобри од сегашните?”, бидејќи не е мудро да прашуваш за тоа.
{7:11} Добра е мудроста, како и наследството, особено за оние, што го гледаат сонцето,
{7:12} зашто под нејзината сенка е исто, како под сенката на сребро; но предимството на знаењето е во тоа, што мудроста му дава живот на оној, што ја има.
{7:13} Погледај ги Божјите дела: кој може да го исправи она, што Бог го направил криво?
{7:14} Во добро време ползувај се со доброто, а во зли дни размислувај: едното и другото го направил Бог, за да не може човекот да каже ништо против Него.
{7:15} Се нагледав на сè во моите суетни дни: праведниот загинува со својата праведност; безбожниот и натаму живее и покрај безбожноста своја.
{7:16} Немој да бидеш премногу строг и немој да се покажуваш за многу умен, зошто да се уништуваш?
{7:17} Не предавај се на грев и не станувај безумен; зошто да умреш предвреме?
{7:18} Добро е, ако се држиш за едното, но и друго да не испушташ од раката своја; зашто, кој има страв од Бога, ќе се избави од сето тоа.
{7:19} Мудроста го прави мудриот посилен од десет кнезови што се во градот.
{7:20} Нема праведник на земјата, кој прави добро и никако да не греши;
{7:21} затоа не обрнувај внимание на секој збор, што се кажува, за да не го чуеш и слугата свој, кога те навредува;
{7:22} зашто срцето твое знае за многу случаи, кога и ти самиот си навредувал други.
{7:23} Сето тоа го испитав со мудрост; јас реков: „Ќе бидам мудар”, но мудроста е далеку од мене.
{7:24} Далеку е тоа што се случило и многу длабоко: кој ќе го пронајде?
{7:25} Се свртев со срцето свое, за да ги дознаам, изучам и истражам мудроста и разумот, и да го познаам безумието на безбожниот, и незнаењето, и лукавството,
{7:26} и разбрав дека погорчливо од смртта е жената, зашто таа е мрежа, срцето нејзино - стапица, рацете најзини - окови; добриот пред Бога ќе се спаси од неа, а грешникот ќе биде уловен од неа.
{7:27} „Ете, тоа открив јас - рече Проповедникот - испитувајќи едно по друго.”
{7:28} Што уште бараше душата моја, и не го најде? - Маж најдов еден на илјада, но жена меѓу сите нив не најдов.
{7:29} Само, ете, тоа го открив дека Бог го создаде човекот едноставен и добар, но тој самиот си создава проблеми.
{8:1} Кој е како мудриот, и кој го разбира значењето на работите? Мудроста на човек му го просветлува лицето негово, и строгоста на лицето негово се изменува.
{8:2} Јас (велам): пази го царскиот збор, и тоа - поради клетвата пред Бога.
{8:3} Не брзај да бегаш од лицето негово и не биди тврдоглав во лошите работи; зашто, тој што ќе посака, сè може да направи.
{8:4} Каде што е зборот на царот, таму е и власта; и кој ќе му каже: „Што правиш?”
{8:5} Кој пази заповед, тој не доживува никакво зло: срцето на мудриот знае и време и наредба;
{8:6} зашто за секоја работа има свое време и свој суд; а за човекот е голема несреќа,
{8:7} што не знае, што ќе биде и како ќе биде тоа; а кој ќе му каже?
{8:8} Ниеден човек нема власт над духот, за да го задржи духот, и нема власт над смртниот ден - нема избавување од таа работа; ниту безбожникот ќе го спасат неговите лоши дела.
{8:9} Сето тоа го видов, и го свртувам срцето свое кон секоја работа, што се врши на земјата. Понекогаш човекот господари над човек на своја штета.
{8:10} Видов тогаш како погребуваат безбожни; од нив беше преполн храмот. Во Ерусалим го беа заборавиле нивното безбожно однесување. И тоа е суета!
{8:11} Бидејќи не се врши суд над лошите работи, затоа не се плаши срцето на синовите човечки да прави зло.
{8:12} Иако некој грешник врши стопати зло, судот му се одолжува; но јас знам дека ќе им биде добро само на оние, што имаат страв од Бога, кои со почит стојат пред лицето Негово;
{8:13} а за безбожниот нема да има добро, и како сенка, само кратко време, ќе преуспее оној, кој не се плаши пред Бога.
{8:14} Има и таква суета на земјата: праведните ги постигнува она, што би ги заслужиле делата на безбожниците, а со безбожните станува она, што би го заслужиле делата на праведните. А јас си реков: и тоа е суета!
{8:15} И ја пофалив јас веселбата; зашто нема подобро за човекот на земјата од тоа да јаде, да пие и да се весели; тоа го придружува човекот во трудовите негови преку дните на животот негов, што му го дал Бог на земјата.
{8:16} Кога го насочив срцето свое кон тоа, да постигнам мудрост и да ги разгледам работите, што се вршат на земјата, и поради кои на човекот не му доаѓа сон ни дење ни ноќе, -
{8:17} тогаш ги видов сите дела Божји и разбрав дека човекот не може да ги сфати работите, што се вршат на земјата. Колку и да се труди човекот да ги проучува, пак нема да го постигне тоа. Дури и мудрец тоа не може да го открие, иако мисли дека знае.
{9:1} И сево ова го ставив во срцето свое, за да испитам дека праведните и мудрите нивни дела се во рацете Божји, и дека човекот не знае ни за љубов, ни за омраза во сето тоа, што е пред него.
{9:2} За секој и за сите е едно: една судбина за праведен и неправеден, за добар и лош, за чист и нечист, како за оној кој принесува жртви, така и за оној кој не принесува; како за добар, така и за грешник; како за оној што се колне, така и за оној што се плаши од клетва.
{9:3} Токму тоа е најлошо од сè што се случува на земјата, дека еден е крајот за сите, па затоа срцето на синовите човечки е полно со зло, и безумие има во срцето нивно додека се живи; а потоа тие умираат.
{9:4} Кој е меѓу живите, има уште надеж, бидејќи и куче живо е подобро, отколку мртов лав.
{9:5} Живите знаат дека ќе умрат, а мртвите ништо не знаат, и веќе за нив нема награда, зашто и споменот за нив е предаден на заборавот,
{9:6} и љубовта нивна, и омразата нивна и љубомората нивна веќе исчезнале, и ќе немаат дел довека во ништо, што се случува на земјата.
{9:7} И така, оди, јади го радосно лебот свој и пиј го со радосно срце виното свое, кога Бог има наклоност кон твоите дела.
{9:8} Во секое време облеката да ти биде празнична, и секогаш да има миризливи мазила на лицето твое.
{9:9} Во сите дни на својот суетен живот насладувај се од животот заедно со жената, што ја сакаш, и која ти ја дал Бог на земјата за сите твои суетни дни; зашто, тоа е твој дел во животот и во твоите трудови, со кои се трудиш на земјата.
{9:10} Сè, што може да врши раката твоја, според силите твои, врши; зашто во гробот, каде што ќе појдеш, нема ни работа, ни размислување, ни знаење, ни мудрост.
{9:11} И пак видов на земјата дека на брзите не им се дава победа, ниту на храбрите - битката, ниту на мудрите -леб, ниту на разумните - богатство, ниту на искусните - благонаклоност, но времето и приликите им се случуваат на сите нив.
{9:12} Зашто човек не знае кога ќе го снајде несреќа. Како што рибите налетуваат во погубна мрежа, и како што птиците се заплеткуваат во примки, така и синовите човечки се уловуваат во тешко време, кога тоа неочекувано ќе дојде за нив.
{9:13} Еве уште каква мудрост видов на земјата, и таа ми се причини голема:
{9:14} мал град и во него малку луѓе; дојде против него голем цар, го опколи и почна околу него да издига големи опсадни направи;
{9:15} но во него се најде човек сиромав, но умен, и тој со својата мудрост го спаси тој град; и при сето тоа никој не се сети за тој сиромав.
{9:16} И јас си реков: мудроста е подобра од силата, и при сето тоа што мудроста на сиромавиот се пренебрегнува, и зборовите негови не се слушаат.
{9:17} Зборовите на мудрите, искажани спокојно, се ислушуваат подобро, отколку викањето на кнез меѓу глупаци.
{9:18} Мудроста е подобра од воено оружје; но еден грешник расипува многу добри работи.
{10:1} Мртвите муви го расипуваат и го усмрдуваат благопријатното масло на мироварец: истото го прави една мала глупост на уважуван човек за неговата мудрост и чест.
{10:2} Срцето на мудриот се наклонува кон десно, а срцето на глупавиот - кон лево.
{10:3} По каков и да било пат да оди глупавиот, кај него секогаш недостига разум, и пред секого тој ќе се покажува дека е неразумен.
{10:4} Ако гневот на оној што владее избувне врз тебе, не напуштај го местото свое, зашто кроткоста спречува големи грешки.
{10:5} Има зло што сум го видел на земјата, како грешка што доаѓа од владетелот;
{10:6} неразумниот се поставува на голема височина, а богатите седат ниско.
{10:7} Сум видел слуги на коњи, а кнезови да одат пешки како слуги.
{10:8} Кој копа јама, сам ќе падне во неа, и кој соборува ограда, змија ќе го касне.
{10:9} Кој крева камења, може да се шине, и кој цепи дрва, може да се изложи на опасност од нив.
{10:10} Ако отапи секирата, и ако сечилото нејзино не биде наострено, ќе треба повеќе сила; мудроста знае тоа да го поправи.
{10:11} Ако змијата касне пред да биде убиена, тогаш каква е ползата за оној што ќе ја убие. Не треба премногу да се зборува
{10:12} Зборовите од уста на мудрец се благодат, а устата на безумниот самиот него го погубува:
{10:13} првите зборови од устата му се глупост, а крајот на речта на устата негова - лошо безумие.
{10:14} Глупавиот зборува многу, а човекот и не знае што ќе биде; та и кој ќе му каже, што ќе биде по него?
{10:15} Трудот на глупавиот го изморува, зашто не го знае дури ни патот за во градот.
{10:16} Тешко тебе, земјо, кога царот твој е дете, и кога кнезовите твои уште од рано се гоштеваат!
{10:17} Блазе тебе, земјо, кога царот ти е од род благороден, и кнезовите твои јадат навреме, за поткрепа, а не за преситување!
{10:18} Од мрзливост ќе нависне таванот, и кога ќе се скрстат рацете, покривот ќе прокапе.
{10:19} Гоштевања се приредуваат заради наслада и виното го весели животот; а сè прави среброто.
{10:20} Дури и во мислите свои не навредувај го царот, и во спалната своја не го навредувај богатиот; зашто небесната птица може да го пренесе твојот збор, и сè што има крилја ќе го соопшти твојот збор.
{11:1} Пуштај го лебот свој по водите, зашто по многу дни пак ќе го најдеш.
{11:2} Давај дел на седум души, и дури на осум, зашто не знаеш, какво зло ќе настане на земјата.
{11:3} Кога ќе се наполнат облаците, излеваат дожд на земјата; и ако едно дрво падне кон југ или кон север, тоа си останува таму, каде што и паднало.
{11:4} Кој го набљудува ветрот, нема да сее, и кој гледа во облаците, нема да жнее.
{11:5} Како што не ги знаеш патиштата на ветрот, ниту како настануваат коските во утробата на бремена жена, така не можеш да ги знаеш ни делата на Бога, Кој создава сè.
{11:6} Изутрина сеј го семето твое и навечер нека не мируваат рацете твои, зашто не знаеш, едното, или другото повеќе ќе успее, или и едното и другото ќе бидат еднакво добри.
{11:7} Слатка е светлината дневна за гледање, и пријатно е да се биде жив.
{11:8} Ако човек проживее и многу години, нека се весели во текот на сите нив и нека си спомнува за темните дни, какви што ќе ги има многу: но сè што ќе биде, ќе биде суета!
{11:9} Весели се во младоста своја, момче, и срцето твое да вкусува радост во дните на твојата младост; и оди каде што срцето те влече и каде што очите ти гледаат; само знај дека за сето тоа Бог ќе те изведе на суд.
{11:10} Гони ја скрбта од срцето свое и отстранувај го злото од телото свое, зашто детството и младоста се суета!
{12:1} И спомнувај си за твојот Творец во дните на младоста своја, додека не дошле тешки денови, додека не настанале години, за кои ќе речеш: „Не ми се мили”;
{12:2} додека сонцето и светлината на месечината и на ѕвездите не потемнеле, и не дошле нови облаци по дождот;
{12:3} додека не настапил оној ден, кога куќните стражари ќе затреперат, и силните мажи ќе се подгрбават, кога воденичките ќе престанат да мелат, бидејќи останале малку; кога ќе се помрачат оние, што гледаат низ прозорец;
{12:4} кога портата ќе почне да се затвора; кога ќе замолкне шумот на рачните мелници, и кога човек ќе почне да станува на птичји глас, и ќерките - пејачки ќе сопрат да пеат;
{12:5} кога висините за нив ќе бидат страшни, и по патот ќе има ужаси; кога ќе процути бадемот, и скакулецот ќе стане тежок, и желбата ќе помине; зашто човекот заминува во вечниот дом свој, и тажачките се готови да го опкружуваат по улица;
{12:6} додека не се скине конецот сребрен, и не се скрши златната чаша, и не се растури ведрото при изворот, и не падне тркалото на бунарот.
{12:7} И ќе се врати правот во земјата, како што си бил; а духот ќе се врати кај Бога, Кој го дал.
{12:8} Суета над суетите, вели проповедникот, сè е суета!
{12:9} Проповедникот не само што беше мудар, туку и го учеше народот на мудрост. Тој сè испитуваше, изучуваше и остави многу мудри изреки.
{12:10} Проповедникот се трудеше да најде убави мисли и точно ги запиша зборовите на вистината.
{12:11} Зборовите на мудреците се како остени; како забиени клинци се нивните зборови, дадени од единствениот Пастир.
{12:12} А освен сето тоа, синко, пази се и од ова: да пишуваш многу книги - тоа нема крај, а да читаш многу - и тоа е заморно за телото.
{12:13} А суштината на сè е: имај страв од Бога и пази ги Неговите заповеди, зашто тоа му е сета должност на човекот;
{12:14} зашто Бог ќе ја изведе на суд секоја работа, и што е тајно, било да е добро или лошо.
