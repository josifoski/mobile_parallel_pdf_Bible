{1:1} Павле, апостол на Исус Христос по волјата Божја, според ветувањето на животот, животот во Христос Исус,
{1:2} до Тимотеј, возљубеното чедо. Благодат, милост и мир од Бог Отецот и од Христос Исус, нашиот Господ!
{1:3} Му благодарам на Бога, Кому уште од прародителите Му служам со чиста совест, додека постојано те споменувам во молитвите свои дење и ноќе;
{1:4} сеќавајќи се за твоите солзи, копнеам да те видам, за да се исполнам со радост,
{1:5} спомнувајќи си за нелицемерната вера кај тебе, која најпрвин се всели во твојата баба Лоида и во мајка ти Евника, а убеден сум дека ја има и во тебе.
{1:6} Поради тоа ти напомнувам да ја распалуваш Божјата дарба, која ја имаш во себе преку полагањето на моите раце.
{1:7} Зашто Бог не ни даде дух на страв, туку дух на сила, љубов и разбраност.
{1:8} И така, не срамувај се од сведочењето за нашиот Господ Исус Христос, ниту од мене, затвореникот за Него, туку стани соучесник во страдањата за Евангелието Христово по силата на Бога,
{1:9} Кој нè спаси и нè повика кон свето звање, не поради нашите дела, туку по Својата добра волја и благодатта, што ни е дадена во Христос Исус пред вечни времиња,
{1:10} а откриена сега со јавувањето на нашиот Спасител Исус Христос, Кој ја уништи смртта и го осветли животот и нераспадливоста преку Евангелието,
{1:11} за кое сум поставен како проповедник, апостол и учител на незнабошците.
{1:12} Затоа и го трпам тоа; но не се срамувам, зашто знам во Кого сум поверувал и уверен сум дека Тој е моќен мојот залог да го запази за оној ден.
{1:13} Имај ги, како пример, здравите зборови што си ги чул од мене, со вера и љубов во Христос Исус!
{1:14} Запази го добриот залог преку Светиот Дух, Кој живее во нас!
{1:15} Го знаеш тоа дека мене ме напуштија сите во Азија, меѓу кои и Фигел и Ермоген.
{1:16} Господ нека му даде милост на домот на Онисифор, зашто многупати ме успокои и не се посрами од моите окови.
{1:17} А, кога дојде во Рим, грижливо ме побара и ме најде.
{1:18} Господ нека му даде да најде милост во Него во оној ден! А колку служеше тој во Ефес, ти тоа најдобро го знаеш.
{2:1} Чедо мое, зајакнувај во благодатта што ти е дадена од Христос Исус,
{2:2} и сè што си чул од мене пред многу сведоци, предај го на верни луѓе кои се способни и други да научат.
{2:3} Па така, поднесувај ги страдањата како добар војник на Исус Христос.
{2:4} Зашто никој кој служи како војник не се вплетува во работите на секојдневниот живот, за да му угоди на својот војсководач.
{2:5} А, ако пак, некој се натпреварува, нема да добие венец доколку не се борел според правилата.
{2:6} Земјоделецот што се труди прв треба да вкуси од плодот.
{2:7} Размисли што ти зборувам и Господ ќе ти даде да разбереш сè!
{2:8} Спомнувај си Го Господ Исус Христос од Давидовото семе, Кој воскресна од мртвите, според моето Евангелие,
{2:9} поради кое страдам дури до окови, како злосторник. Но словото Божјо не може да се стави во окови.
{2:10} Затоа сè трпам заради избраните, за да добијат и тие спасение во Христос Исус со вечна слава.
{2:11} Верни се зборовите: Ако со Него сме умреле, со Него и ќе живееме.
{2:12} Ако истраеме, со Него и ќе царуваме. А ако се одречеме од Него, и Тој ќе се одрече од нас.
{2:13} Ако не сме верни, Тој останува верен, бидејќи Сам Себе не може да се одрече.
{2:14} Ова напомнувај го заколнувајќи се пред Господ за да не се препираат, зашто препирките ништо не помагаат, а само им штетат на оние што слушаат.
{2:15} Погрижи се пред Бога да се докажеш како работник кој нема од што да се срами кога верно го проповеда словото на вистината.
{2:16} А од непристојни и празни зборови бегај, зашто тие ги водат луѓето уште повеќе кон безбожност.
{2:17} И словото нивно ќе се пренесува како жива рана. Такви се Именеј и Филит,
{2:18} кои застранија од вистината, говорејќи дека воскресението веќе се збиднало, и со тоа им попречуваат во верата на некои.
{2:19} Но Божјата цврста основа стои непоколебливо, имајќи го овој печат: „Ги познава Господ оние кои се Негови” и „Да отстапи од неправда секој што го изговара името Господово!”
{2:20} Во голем дом има не само златни и сребрени садови, туку и дрвени и глинени; и едните се за почесна употреба, а другите за нечесна.
{2:21} И така, ако некој се очисти од тоа, тој ќе биде сад за почест, осветен, приспособен за употреба на господарот и приготвен за секое добро дело.
{2:22} Одбегнувај ги, исто така, и младешките копнежи, и стреми се кон праведноста, верата, љубовта, мирот со оние што Го повикуваат Господ од чисто срце!
{2:23} Глупави и празни расправии избегнувај, знај дека тие породуваат кавги!
{2:24} А слугата Господов не треба да влегува во расправии; туку да биде кроток кон сите, способен да поучува и да поднесува зло,
{2:25} со кротост да ги превоспитува противниците за да би можел Бог да им даде покајание, за да ја познаат вистината,
{2:26} и да се ослободат од мрежата на ѓаволот кој ги уловил живи за да ја исполнуваат неговата волја.
{3:1} Но ова знај го: во последните денови ќе настанат тешки времиња.
{3:2} Зашто луѓето ќе станат себељубиви, среброљубиви, самофалци, горделивци, хулители, непокорни кон родителите, неблагодарни, неправедни, безбожници,
{3:3} непомирливи, клеветници, невоздржливи, нескротливи, недоброљупци,
{3:4} предавници, пребрзи, надуени, повеќе сластољубиви отколку богољубиви,
{3:5} на изглед побожни, а од силата на Бога се одрекле. И од нив бегај!
{3:6} Кон нив припаѓаат и оние што се завлекуваат по куќите и измамуваат жени што се претоварени со гревови и обземени од разни похоти,
{3:7} жени, кои секогаш се учат и никогаш не можат да дојдат до спознание на вистината.
{3:8} Па, како што Јаниј и Јамвриј му се противеа на Мојсеј, така и тие и се противат на вистината, бидејќи се луѓе со изопачен ум, отпаднати од верата.
{3:9} Но нема да успеат повеќе, зашто безумието нивно ќе им стане јасно на сите, како што се случи и со оние двајца.
{3:10} Ти го следеше моето учење, поведение, целта, верата на мојата великодушност, љубовта, трпеливоста,
{3:11} на моите прогони и страдања, што ми се случија во Антиохија, и во Иконија, и во Листра, какви прогони претрпев; и од сè Господ ме избави.
{3:12} А и сите, што сакаат да живеат побожно во Христос Исус ќе бидат гонети.
{3:13} А лошите луѓе и лажливците ќе напредуваат во злото, како заблудувачи и заблудени.
{3:14} Но ти остани во тоа што си го научил и што ти е поверено, знаејќи од кого си го научил,
{3:15} бидејќи уште од малечок ги познаваш Светите Писанија, што можат да те направат мудар за спасение преку верата во Христос Исус.
{3:16} Целото Писмо е од Бога вдахновено и полезно за поука, за казнување, поправање и поучување во праведност,
{3:17} за да биде Божјиот човек усовршен и совршено подготвен за секое добро дело.
{4:1} И така, те заколнувам пред Бога и нашиот Господ Исус Христос, Кој ќе им суди на живите и мртвите, кога ќе дојде Тој и Неговото царство:
{4:2} проповедај го словото, настојувај во погодно време и во невреме, укорувај, забранувај, советувај со голема долготрпеливост и поука.
{4:3} Зашто ќе дојде време кога луѓето нема да го слушаат здравото учење, но, водени по своите похоти, ќе си изберат учители да им го залажат слухот;
{4:4} тие ќе го одвратат слухот свој од вистината и ќе се свртат кон бајки.
{4:5} Но ти во сè биди трезвен, претрпи зло, направи дело достојно на благовестител, службата своја исполнувај ја добро!
{4:6} Зашто јас веќе се изливам како жртва леаница, а времето за моето заминување настапи.
{4:7} Добро се борев, патот го завршив, верата ја запазив.
{4:8} Понатаму ме очекува венецот на правдата, што ќе ми го даде во оној ден Господ, праведниот Судија; но не само мене, туку и на сите кои се радуваат на Неговото појавување.
{4:9} Погрижи се да дојдеш кај мене скоро!
{4:10} Зашто Димас ме остави, бидејќи го засака сегашниот свет, и отиде во Солун; Крискент - во Галатија, Тит - во Далмација. Само Лука е со мене.
{4:11} Земи го Марко и доведи го со себе, зашто ми е нужен во службата!
{4:12} А Тихик го пратив во Ефес.
{4:13} Кога ќе дојдеш, донеси ја наметката што ја оставив во Троада, кај Карп и книгите, а особено пергаментите.
{4:14} Ковачот Александар ми направи големо зло. Ќе му врати Господ според делата негови!
{4:15} Од него пази се и ти, бидејќи тој необично многу се воспротиви на нашите зборови!
{4:16} При мојата прва одбрана никого немаше кај мене: сите ме оставија. Нека не им се прими за грев!
{4:17} Но Господ беше со мене и ме закрепна, та преку мене да се утврди Благовестието и да чујат сите незнабошци; и јас се избавив од устата на лавот.
{4:18} Господ ќе ме избави од секакво лошо дело и ќе ме запази за Своето небесно царство. Нему слава во вечни векови. Амин!
{4:19} Поздрави ги Прискила и Акила, и Онисифоровиот дом.
{4:20} Ераст остана во Коринт. А Трофим го оставив болен во Милит.
{4:21} Побрзај да дојдеш пред зимата! Те поздравуваат Евул, Пуд, Лин, Клавдија и сите браќа.
{4:22} Господ Исус Христос нека е со твојот дух! Благодат на сите вас! Амин!
