{1:1} Павле, слуга Божји и апостол на Исус Христос за верата на Божјите избраници и за спознавање на вистината по побожноста,
{1:2} со надеж за вечниот живот, што пред вечни времиња го вети Бог, Кој не лаже,
{1:3} во свое време го јави словото Свое преку пораката што ми ја довери мене по заповед на нашиот Спасител, Бог,
{1:4} до Тит, моето вистинско чедо по заедничката вера. Благодат, милост и мир од Бог Отецот и од Господ Исус Христос, нашиот Спасител!
{1:5} Затоа те оставив во Крит, за да го довршиш несвршеното и во сите градови да поставиш презвитери, како што ти бев порачал:
{1:6} ако е некој непорочен, маж на една жена и има деца верни, што не се укорувани за блудство или непокорност.
{1:7} Бидејќи епископот, како Божји распоредник, не треба да е порочен, ни гневлив, ни пијаница, ни тепач, ни лаком за гнасна печалба,
{1:8} туку гостољубив, доброљубив, трезвен, справедлив, свет, воздржлив;
{1:9} кој се придржува до вистинското слово, онака како што е научен, та да биде силен и да поучува во здравото учење, и да ги побива оние кои се противат.
{1:10} Зашто има и мнозина непокорни, празнословци и измамници, а особено меѓу обрезаните,
{1:11} на кои треба да им се затвори устата: тие растураат цели домови, учејќи на она што не треба, поради одвратна печалба.
{1:12} Еден од нив, нивни пророк, беше рекол: „Критјаните се секогаш лажливци, зли ѕверови, мрзливи мешишта.”
{1:13} Тоа сведоштво е вистинско. Поради таа причина укори ги строго за да бидат здрави во верата,
{1:14} и да не слушаат јудејски бајки и заповеди од луѓе, кои одвраќаат од вистината.
{1:15} За чистите е сè чисто, а за осквернетите и неверните нема ништо чисто; напротив, ним им се осквернети и умот и совеста:
{1:16} тие зборуваат дека Го познаваат Бога, а со делата свои Го одречуваат, бидејќи се одвратни, непокорни и неспособни за никакво добро дело.
{2:1} А ти, пак, зборувај го она што се согласува со здравото учење.
{2:2} Старците да бидат трезвени, целомудрени, чисти, здрави во верата, во љубовта, во трпението;
{2:3} старичките, исто така, да живеат како што им прилега на светии - да не клеветат, да не се предаваат на многу вино, да учат за добро,
{2:4} за да ги вразумуваат невестите да ги сакаат мажите свои и децата свои;
{2:5} да бидат целомудрени, чисти, добри домаќинки, благи, покорни на своите мажи, та да не се хули словото Божјо.
{2:6} Исто така, советувај ги младежите да бидат чесни,
{2:7} а во сè претстави се сам како образец за добри дела, покажувајќи чистота во учењето, нерасипаност, чесност:
{2:8} слово здраво, без укор, та да се посрами противникот, бидејќи не ќе има да рече ништо лошо за нас.
{2:9} Советувај ги слугите да ги слушаат своите господари, да им угодуваат во сè, не противречејќи им;
{2:10} да не крадат, туку во сè да покажуваат добра вера, та науката на нашиот Спасител, Бог, да ја украсуваат во сè.
{2:11} Бидејќи се јави Божјата благодат, спасителна за сите луѓе.
{2:12} Таа нè учи да ги отфрлиме нечесноста и похотите од овој свет, чесно, праведно и побожно да поживееме во овој век,
{2:13} да чекаме да се исполни блажената надеж и да се јави славата на великиот Бог и Спасител, нашиот Исус Христос,
{2:14} Кој се даде самиот Себе за нас, за да нè избави од секакво беззаконие и да нè очисти, та да Му бидеме народ избран, ревносен кон добри дела.
{2:15} Ова зборувај го, советувај и изобличувај со полна власт; никој да не те презира.
{3:1} Напомнувај им да се покоруваат на началствата и властите, да бидат готови за секое добро дело,
{3:2} никого да не хулат, да не се караат, туку да бидат мирни, и да покажуваат секаква кроткост кон сите луѓе.
{3:3} Бидејќи и ние некогаш бевме неразумни, непокорни, заблудени, бевме робови на желби и на разни сладострастија, живеевме во злоба и завист, бевме одвратни, се мразевме еден со друг.
{3:4} А кога се јави добротата и човекољубието на нашиот Спасител, Бог,
{3:5} Тој нè спаси, но не според извршените од нас праведни дела, туку по Својата милост, преку бањата на преродување - и обновувањето од Светиот Дух,
{3:6} Кого изобилно Го излеа на нас преку Исус Христос, нашиот Спасител,
{3:7} та оправдани со Неговата благодат да станеме по надеж наследници на вечниот живот.
{3:8} Верни се тие зборови; и јас сакам да го утврдуваш тоа, та оние што поверувале во Бога, да се трудат и да се грижат за добри дела: ова е полезно и добро за луѓето.
{3:9} А од глупави распрашувања и родословија на племињата, од препирки и расправии, по однос на Законот, клони се, зашто се бесплодни и празни.
{3:10} Бегај од човек раздорник, откако ќе го посоветуваш еднаш или двапати,
{3:11} знаејќи дека таков човек се изопачил, греши и дека се осудил сам себеси.
{3:12} Кога ќе ги пратам кај тебе Артем и Тихик, побрзај да дојдеш кај мене во Никопол, зашто решив таму да презимувам.
{3:13} Законикот Зина и Аполос погрижи се да ги приготвиш за пат, така, та да немаат потреба од ништо.
{3:14} И нашите нека се учат да прават добри дела за неопходните потреби, за да не бидат бесплодни.
{3:15} Те поздравуваат сите што се со мене. Поздрави ги оние кои нè милуваат по вера. Нека биде благодатта со сите вас. Амин!
