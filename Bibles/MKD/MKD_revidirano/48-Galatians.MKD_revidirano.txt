{1:1} Павле, апостол, повикан не од луѓе, ниту преку човек, туку преку Исус Христос и Бог Отецот, Кој Го воскресна од мртвите,
{1:2} и сите браќа што се со мене - до црквите во Галатија;
{1:3} благодат и мир вам од нашиот Бог Отец и од Господ Исус Христос,
{1:4} Кој се даде Себе за нашите гревови, за да нè избави од сегашниот зол свет, по волјата на Бога, Кој е наш Отец.
{1:5} Нему нека Му е слава во вечни векови. Амин!
{1:6} Се чудам што така брзо се одвратувате од Оној Кој ве повика преку благодатта Христова, и преминувате кон друго Евангелие,
{1:7} зашто и нема друго Евангелие, но има такви кои ве бунат и сакаат да го изопачат Евангелието Христово.
{1:8} Но ако и ние самите, или пак ангел од небото ви проповеда нешто спротивно од она што ви благовестевме ние, нека биде проклет!
{1:9} Како што рековме порано, и сега пак повторувам: оној што ви благовестува некое поинакво Евангелие од она што го примивте - нека биде проклет!
{1:10} Во луѓето ли сега барам благонаклонетост, или во Бога? Или, пак, на луѓето ли сакам да им угодувам? Ако бев сакал да им угодувам на луѓето, немаше да бидам Христов слуга.
{1:11} Браќа, ве известувам дека Евангелието, кое јас Го проповедав, не е од луѓе,
{1:12} зашто јас ниту сум го примил, ниту сум го научил од човек, туку преку откровение на Исус Христос.
{1:13} Сте слушале и за моето некогашно поведение во јудејството, дека прекумерно ја гонев Божјата црква и ја разорував;
{1:14} и дека во јудејството напредував многу повеќе од мнозина мои врсници, бидејќи бев голем ревнител за татковските преданија.
{1:15} Кога Бог, Кој ме избра уште од мајчина утроба и ме повика преку Својата благодат, благоволи
{1:16} во мене да Го открие Својот Син за да благовестувам за Него меѓу незнабошците, - веднаш, не го прашав ни телото, ниту крвта,
{1:17} ниту, пак, отидов во Ерусалим кај оние што станаа апостоли пред мене, туку заминав за Арабија и пак се вратив во Дамаск.
{1:18} А три години подоцна отидов во Ерусалим за да се видам со Кифа, и останав кај него петнаесет дена.
{1:19} А, пак, од апостолите не видов никој друг, освен Јаков, братот Господов.
{1:20} А за она што ви пишувам, еве, пред Бога велам дека не лажам.
{1:21} А потоа дојдов во земјите Сириски и Киликиски.
{1:22} На Христовите цркви во Јудеја лично не им бев познат,
{1:23} туку само беа слушале дека оној, кој некогаш нив ги гонел, сега ја проповеда верата што порано ја разорувал.
{1:24} И Го прославуваа Бога за мене.
{2:1} И четиринаесет години подоцна пак се искачив во Ерусалим со Варнава, а го зедов со себе и Тит.
{2:2} Влегов по откровение и им го изложив на верните, посебно на највидните, Евангелието што го проповедам кај незнабошците, за да не трчам или за да не трчав попусто.
{2:3} Па дури ни Тит, кој беше со мене, иако Елин, не беше принуден да се обрезе,
{2:4} и тоа заради лажните браќа, кои дојдоа и се вовлекоа да ја гледаат нашата слобода, која ја имаме во Христос Исус, за да нè поробат,
{2:5} ним ни за час не им дозволивме да нè покорат, за да остане во вас вистината на Евангелието.
{2:6} А, пак, оние за кои се мисли дека значат нешто - какви и да биле тие некогаш, мене ми е сеедно, Бог не го гледа човекот по лице - тие ништо не ми дадоа.
{2:7} Туку, напротив, кога видоа дека мене ми е доверено да го проповедам Евангелието на необрезаните, како на Петар - на обрезаните,
{2:8} зашто Оној, Кој дејствуваше врз Петар да врши апостолска служба меѓу обрезаните, дејствуваше и врз мене за апостолска служба меѓу незнабошците -
{2:9} и кога ја познаа благодатта што ми е дадена, Јаков, Кифа и Јован, кои беа сметани за столбови, ни ја подадоа мене и на Варнава раката за заедништво и се согласија ние да одиме кај незнабошците, а тие - кај обрезаните.
{2:10} Посакаа само да ги помниме сиромасите, за што се погрижив и точно да го исполнам.
{2:11} А кога дојде Кифа во Антиохија, јас лично му се спротивставив, зашто беше заслужил осудување.
{2:12} Имено, пред да пристигнат некои од Јаков, тој јадеше заедно со незнабошците; а кога дојдоа, почна да се снебива и да се двои, бидејќи се плашеше од обрезаните.
{2:13} Заедно со него лицемереа и другите Јудејци, така што со нивното лицемерие беше заведен дури и Варнава.
{2:14} А кога видов дека тие не постапуваат точно според Евангелската вистина, му реков на Кифа пред сите: „Кога ти, кој си Јудеец, живееш како незнабошците, а не како Јудејците, зошто тогаш незнабошците ги принудуваш да живеат јудејски?”
{2:15} Ние сме родени како Јудејци, а не грешници од незнабошците.
{2:16} Но знаеме дека човекот не се оправдува преку делата на Законот, туку само преку верата во Христос Исус. Затоа и ние поверувавме во Исус Христос, за да се оправдаме преку верата во Христос, а не преку делата на Законот; зашто преку делата на Законот нема никој да се оправда.
{2:17} Ако, пак, барајќи да се оправдаме во Христос, и сами се најдовме грешници, не е ли тогаш Христос слуга на гревот? Тоа никако!
{2:18} Зашто, ако одново го градам она што сум го урнал, тогаш и сам станувам престапник;
{2:19} преку Законот умрев за Законот, за да живеам за Бога. Се распнав заедно со Христос;
{2:20} и јас веќе не живеам, туку Христос живее во мене. А тоа што сега живеам во тело, живеам со верата во Синот Божји, Кој ме возљуби и Себе се предаде за мене.
{2:21} Не ја отфрлам благодатта Божја; зашто ако праведноста се придобива преку Законот, тогаш Христос залудо умрел.
{3:1} О неразумни Галатјани! Кој ве маѓепса (та не се покорувате на вистината) вас, пред чии очи Исус Христос беше јасно насликан распнат меѓу вас?
{3:2} Само ова сакам да го дознаам од вас: преку делата на Законот ли го добивте Духот или преку пораката на верата?
{3:3} Толку ли сте неразумни? Откако почнавте со Духот, со телото ли сега завршувате?
{3:4} Зарем залудо толку многу претрпевте? Да беше само залудо!
{3:5} Оној, пак, Кој ви Го дарува Духот и прави меѓу вас чудеса, преку делата на Законот ли го прави тоа, или преку пораката на верата?
{3:6} Така, Авраам Му поверува на Бога, и тоа му се сметаше за праведност.
{3:7} Знајте, пак, дека оние што се потпираат на верата, се синови Авраамови.
{3:8} И Писмото, предвидувајќи дека Бог преку вера ги оправдува незнабошците, однапред му благовести на Авраам: „Во тебе ќе бидат благословени сите народи.”
{3:9} И така, оние што веруваат, се благословени заедно со верниот Авраам;
{3:10} а сите оние, што се од делата на Законот, под клетва се. Зашто е напишано: „Проклет да е секој кој не исполнува постојано сè што е напишано во книгата на Законот!”
{3:11} А дека преку Законот никој не се оправдува пред Бога, се знае, зашто „Праведниот ќе живее преку верата.”
{3:12} А Законот не е од верата, туку зборува: „Кој ќе ги исполни овие работи, тој ќе биде жив преку нив.”
{3:13} Христос нè откупи од проклетството на Законот, откако поради нас стана проклетство, бидејќи е напишано: „Секој да е проклет што виси на дрво!”,
{3:14} така што благословот даден на Авраам да дојде преку Исус Христос врз незнабошците, за да Го добиеме ветениот Дух преку верата.
{3:15} Браќа, зборувам како човек: и утврдениот човечки завет никој веќе не го растура ниту му додава нешто.
{3:16} Но ветувањата му беа дадени на Авраам и на семето негово. Не е речено: „И на семињата”, како за мнозина, туку како за еден: „И на семето твое”, кое е Христос.
{3:17} Ова сакам да го кажам: Заветот што Бог го даде не може да биде обезвреден од Законот, кој е настанат четиристотини и триесет години подоцна, така што ветувањето би можело да ја изгуби силата.
{3:18} Зашто, ако наследството е добиено по Законот, тоа веќе не е според ветувањето; а на Авраам Бог му го дари по ветување.
{3:19} Зошто е, пак, даден Законот? Тој е додаден поради престапите, додека не дојде семето, на кое се однесува ветувањето, и е предаден преку ангели, преку рака на посредник.
{3:20} Но посредникот не може да биде само посредник на еден, а Бог е еден.
{3:21} Па така, Законот противен ли е на Божјите ветувања? Никако! Зашто, ако беше даден закон, што ќе можеше да животвори, тогаш навистина оправданието ќе произлегуваше од Законот.
{3:22} Но Писмото сите ги затвори под грев, па преку верата во Исус Христос да им се даде ветеното на оние кои веруваат.
{3:23} Пред да дојде верата, ние бевме под стража на Законот, заклучени за верата која требаше да се открие.
{3:24} И така, Законот беше за нас воспитувач да нè доведе до Христос, за да бидеме оправдани преку верата;
{3:25} а откако дојде верата, ние веќе не сме под раководство на воспитувач.
{3:26} Зашто сите сте синови Божји преку верата во Христос Исус;
{3:27} сите, што сте крстени во Христос, во Христос се облековте.
{3:28} Нема веќе ни Јудејци, ни Елини, ни роб, ни слободен; нема машко - женско; зашто сите вие сте едно во Христос Исус.
{3:29} А, ако сте, пак, вие Христови, тогаш сте Авраамово семе, и по ветување наследници.
{4:1} Но ви велам: наследникот, додека е млад, со ништо не се разликува од робот, макар што е господар над сè;
{4:2} туку е под настојници и чувари до определениот рок од неговиот татко.
{4:3} Па така и ние, додека бевме малолетни, бевме поробени од стихиите на светот;
{4:4} но, кога се исполни времето, Бог Го испрати Својот Син, Кој се роди од жена и се потчини на Законот,
{4:5} за да ги откупи оние што се под Закон, та да го примиме посинувањето.
{4:6} А бидејќи вие сте синови, Бог Го испрати Духот на Својот Син во срцата ваши, Кој вика: Ава, Оче!
{4:7} Затоа не си веќе роб, туку син; ако си, пак, син, тогаш си и наследник Божји преку Исус Христос.
{4:8} Но тогаш, бидејќи Бога не Го познававте, им служевте на богови кои по својата природа не се богови;
{4:9} а сега, откако Го познавте Бога, или, подобро, откако Бог ве позна, како сега повторно се враќате кон слабите и бедни стихии, на кои сакате одново да им служите?
{4:10} Внимавате на деновите, месеците, времињата, годините.
{4:11} Се плашам за вас, да не сум се трудел меѓу вас попусто.
{4:12} Ве молам, браќа, станете како мене, затоа што и јас станав како вас. Вие со ништо не сте ме навредиле:
{4:13} знаете дека, кога за првпат ви проповедав, бев телесно немоќен,
{4:14} и при сето тоа, вие не го презревте искушението на моето тело, ниту се погнасивте од него, туку ме примивте како ангел Божји, како Исус Христос.
{4:15} Каде ви е сега радоста ваша? Сведочам за вас дека кога би било можно, и очите свои би ги извадиле и би ми ги дале.
{4:16} И затоа ли станав ваш непријател, бидејќи ви ја зборував вистината?
{4:17} Тие не ревнуваат за вас добро, туку сакаат да ве одвојат од мене, та вие за нив да ревнувате.
{4:18} Добро е секогаш да ревнувате во доброто, а не само кога сум меѓу вас.
{4:19} Чеда мои, за кои сум пак во родилни маки, додека не се обликува во вас Исус Христос,
{4:20} сега би сакал да бидам меѓу вас и да ви се обратам со поинаков тон, бидејќи сум во недоумица за вас.
{4:21} Кажете ми, вие, што сакате да бидете под Законот: зарем не го слушате Законот?
{4:22} Зашто е напишано дека Авраам имаше двајца синови, еден од слугинката, а друг од слободната.
{4:23} Но оној што беше од слугинката, се роди по тело; а оној што беше од слободната - по ветување.
{4:24} А ова е речено сликовито: двете жени се двата завета: едниот од Синајската Гора, која раѓа за ропство; а тоа е Агара.
{4:25} Бидејќи Агара значи Синајска Гора во Арабија, а соодветствува на сегашниот Ерусалим и робува со децата свои;
{4:26} а горниот Ерусалим е слободен: тој е мајка на сите нас.
{4:27} Зашто е напишано: „Развесели се неплодна, ти што не раѓаш; воскликни и извикај ти, која не си искусила породилни маки; бидејќи напуштената има многу повеќе деца од онаа која има маж.”
{4:28} Вие, пак, браќа, сте како Исак, чеда на ветувањето.
{4:29} Но, како што тогаш, оној што се роди по тело, го гонеше родениот по дух, така е и сега.
{4:30} А што зборува Писмото? „Истерај ја робинката и синот нејзин, зашто синот на робинката нема да биде наследник заедно со синот на слободната!”
{4:31} И така, браќа ние не сме деца на робинката, туку на слободната.
{5:1} Стојте во слободата, со која Христос нè ослободи, и не се подавајте пак под ропски јарем!
{5:2} Еве, јас, Павле, ви велам: ако се обрезувате, Христос ништо нема да ви помогне.
{5:3} А му сведочам пак на секој човек што се обрезува дека тој е должен да го почитува целиот Закон.
{5:4} Вие, што посакавте да се оправдувате со Законот, Го изгубивте Христос, отпаднавте од благодатта;
{5:5} а ние се надеваме и очекуваме оправдание од верата преку Духот.
{5:6} Зашто во Христос Исус ниту обрезанието има сила, ниту необрезанието, туку верата, која дејствува преку љубовта.
{5:7} Вие трчавте добро: кој ви попречи да не се покорувате на вистината?
{5:8} Тоа убедување не е од Оној Кој ве повика.
{5:9} Малку квас го потквасува целото тесто.
{5:10} Јас сум уверен за вас во Господ дека вие нема да мислите инаку; а оној, кој ве збунува, - кој и да бил, - ќе претрпи осуда.
{5:11} А јас, браќа, ако обрезанието уште го проповедам, тогаш за што ќе ме гонат? Тогаш би исчезнала соблазната од крстот.
{5:12} О, да беа отсечени оние што ве бунеа!
{5:13} Вие, браќа, повикани сте кон слобода; но слободата ваша да не ви служи како повод за угодување на телото, туку со љубов служете си еден на друг.
{5:14} Зашто, целиот Закон се извршува во еден збор, односно: сакај го ближниот како самиот себе.
{5:15} А ако, пак, меѓу себе се гризете и јадете, пазете да не се истребите еден со друг.
{5:16} Ви велам: живејте по Духот, и нема да им угодувате на телесните страсти.
{5:17} Зашто, телото сака противни работи на духот, а духот - противни на телото; тие се спротивни еден на друг, за да не го правите она што сакате.
{5:18} Ако ве води Духот, вие не сте под Законот.
{5:19} Делата на телото се познати. Тие се: блудство, нечистота, бесрамност,
{5:20} служење на идоли, маѓии, непријателство, кавги, ревнување, гнев, раздори, расцепи,
{5:21} зависти, пијанство, пирови и други слични работи; однапред ви велам, како што ви реков и порано, дека оние што го прават тоа, нема да го наследат царството Божјо.
{5:22} А плодот на Духот е: љубов, радост, мир, долготрпеливост, благост, добрина, верност,
{5:23} кротост, воздржливост. Против такви нема закон.
{5:24} Оние, пак, кои се Христови, го распнаа телото свое со страстите свои и похотите.
{5:25} Ако живееме со Дух, по Духот сме должни и да постапуваме.
{5:26} Да не бараме лажна слава, еден друг да не се предизвикуваме, еден на друг да не си завидуваме.
{6:1} Браќа, и да падне човек во некаков грев, вие духовните поправајте го таков со духот на кротоста, пазејќи се и вие да не бидете искушани.
{6:2} Поднесувајте го товарот еден на друг и исполнувајте го така законот Христов.
{6:3} Зашто оној, кој сам себе се смета за нешто, а не е ништо, тој се мами самиот себе.
{6:4} Секој нека си ги испита делата свои и тогаш ќе има пофалба пред себе самиот, а не пред друг.
{6:5} Зашто секој ќе го понесе својот товар.
{6:6} А оној што се учи на словото, нека му дава дел од секое добро на оној што го учи.
{6:7} Не лажете се: Бог не е за подигрување. Што ќе си посее човекот, тоа и ќе си жнее.
{6:8} Кој сее во телото свое, од телото ќе пожнее погибел; а кој сее во духот, од духот ќе пожнее вечен живот.
{6:9} Кога правиме добро, тоа нека не ни биде здодевно, зашто во свое време ќе пожнееме, ако не се измориме.
{6:10} И така, додека имаме време, да им правиме добро на сите, а најмногу на своите по вера.
{6:11} Гледајте со колку големи букви ви напишав со својата рака.
{6:12} Оние што сакаат да се фалат по тело, тие ве принудуваат да се обрезувате само за да не бидат гонети поради крстот Христов.
{6:13} Зашто, и оние што се обрезуваат, сами не го почитуваат Законот, а сакаат вие да се обрезувате за да се пофалат со вашето тело;
{6:14} а мене, да не ми даде Господ да се фалам со ништо друго, освен со крстот на нашиот Господ Исус Христос, преку Кого за мене светот е распнат, а и јас за светот.
{6:15} Зашто во Исус Христос ниту обрезанието има некаква сила, ниту необрезанието, туку новото создание.
{6:16} На оние што постапуваат и по тоа правило, и отсега натаму нека биде мир и милост, ним и на Израел Божји!
{6:17} И така, никој да не ми досадува веќе, зашто јас ги носам на своето тело белезите на Исус.
{6:18} Благодатта на нашиот Господ Исус Христос, нека биде со вашиот дух, браќа. Амин!
