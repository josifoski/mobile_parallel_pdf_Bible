{1:1} Од свештеникот - до избраната госпоѓа и нејзините чеда, кои ги љубам во вистината, - и не само јас, туку и сите што ја познаа вистината;
{1:2} поради вистината, која пребива во нас и ќе биде со нас до века.
{1:3} Да биде со нас благодатта, милосрдието, мирот од Бог Отецот и од Господ Исус Христос, Синот на Отецот во вистина и љубов!
{1:4} Многу се зарадував, зашто најдов некои од твоите чеда во вистина, онака како што добивме заповед од Отецот.
{1:5} И сега те молам, госпоѓо, не како да ти пишувам нова заповед, но онаа што ја имаме од почетокот, да се љубиме едни со други.
{1:6} А љубовта се состои во тоа, да постапуваме по Неговите заповеди. Тоа е заповедта, што ја чувте во почетокот, за да постапувате според неа;
{1:7} бидејќи во светот влегоа мнозина измамници, кои не исповедаат дека Исус Христос дошол во тело; таков човек е измамник, Антихрист.
{1:8} Пазете се за да не го изгубите она за кое сте се труделе, туку да добиете полна награда.
{1:9} Секој, кој оди предалеку и не останува во Христовото учење, Го нема Бога; кој останува во Христовото учење, тој Го има и Отецот и Синот.
{1:10} Кој доаѓа кај вас и не го носи тоа учење, него не го примајте во вашиот дом и не поздравувајте го;
{1:11} зашто, кој го поздравува, учествува во неговите лоши дела.
{1:12} Вистина, имав многу да ви пишувам, но не сакав на книга и со мастило, зашто се надевам дека ќе дојдам кај вас и од устата да ви зборувам, та радоста ваша да ви биде полна.
{1:13} Ве поздравуваат чедата на избраната твоја сестра. Амин!
