{1:1} Павле, слуга на Исус Христос, повикан за апостол, издвоен за Евангелието Божјо,
{1:2} кое Бог однапред го беше ветил преку пророците, во Светите Писма,
{1:3} за Својот Син, по тело роден од семето Давидово,
{1:4} одреден како Син Божји во силата, по Духот на светоста, преку воскресението од мртвите, Исус Христос, нашиот Господ.
{1:5} Преку Него добивме благодат и апостолство за да ги приведеме на послушност кон верата меѓу сите народи во Негово име,
{1:6} меѓу кои сте и вие, повиканите од Исус Христос.
{1:7} До сите вас во Рим, возљубени од Бога и повикани да бидете свети: благодат и мир од Бог Отецот наш и Господ Исус Христос.
{1:8} Пред сè, Му благодарам на Мојот Бог, преку Исус Христос, за сите вас, зашто за вашата вера се разгласува по целиот свет;
{1:9} Бог, Кому Му служам со својот дух, преку Евангелието на Неговиот Син, сведок ми е дека постојано си спомнувам за вас
{1:10} секогаш кога во молитвите свои се молам, та со Божја волја некако да ми се даде да дојдам кај вас.
{1:11} Зашто копнеам да ве видам, па да ви предадам некој духовен дар за да станете поцврсти,
{1:12} односно, взаемно да си помогнеме преку заедничката вера - вашата и мојата.
{1:13} Би сакал да знаете, браќа, дека многупати бев на мисла да дојдам кај вас, да имам некаков плод и меѓу вас, како и меѓу другите народи, но сè досега бев попречуван.
{1:14} Должник сум кон Елините и варварите, кон мудрите и кон неразумните.
{1:15} Затоа, што се однесува до мене, подготвен сум и вам во Рим да ви го проповедам Евангелието.
{1:16} Зашто јас не се срамам од Евангелието на Христос, бидејќи тоа е сила Божја која го спасува секого што верува, прво Јудеец, а потоа и Елин.
{1:17} Бидејќи во него се открива правдата Божја, од верата и во верата, како што е напишано: „Праведникот преку верата ќе живее.”
{1:18} Зашто гневот Божји се открива од небото против секоја безбожност и неправда на луѓето кои вистината ја спречуваат со неправда.
{1:19} Па така, она, кое може да се знае за Бога, ним им е откриено, бидејќи Бог тоа им го открил.
{1:20} И навистина, она што е во Него невидливо, односно вечната Негова сила и Божественост, согледливи се уште од создавањето на светот, гледано според Неговите дела, па така тие немаат изговор.
{1:21} Зашто, кога Го познаа Бога, тие не Го прославија како Бог, ниту пак, Му благодарија, туку се заблудија во своите помисли, и нивното неразумно срце им се помрачи;
{1:22} тврдејќи дека се мудри, тие обезумија,
{1:23} и славата на непропадливиот Бог ја заменија со лик на смртен човек, на птици, на четириножни животни и на лазачи.
{1:24} Затоа и Бог, според желбите на срцата нивни, ги предаде на нечистота, па сами да си ги обесчестуваат своите тела.
{1:25} Тие ја заменија вистината Божја со лага и му се поклонија и му служеа на создаденото повеќе отколку на Создателот, Кој е благословен во вечни векови. Амин!
{1:26} Затоа Бог ги предаде на срамни страсти: жените нивни природните потреби ги заменија со противприродни.
{1:27} И мажите исто така, напуштајќи го природното општење со женскиот пол, се распалија со желби еден кон друг, и вршеа срамни работи мажи со мажи, добивајќи ја заслужената отплата за својата изопаченост.
{1:28} И бидејќи не се обидоа да Го задржат Бога во разумот свој, затоа Бог ги предаде на нивниот изопачен ум - да го прават она што не прилега,
{1:29} исполнети со секаква неправда, лукавство, алчност, злоба; полни со завист, убиства, кавги, измами, злонамерност;
{1:30} озборувачи, клеветници, богомрасци, насилници, фалба?ии, горделивци, измислувачи на зло, непослушни кон родителите,
{1:31} неразумни, неверни, недружељубиви, непомирливи, немилостиви.
{1:32} Тие, иако ја познаваат праведната одредба Божја дека оние, што вршат такви дела, заслужуваат смрт, сепак не само што ги вршат, туку се благонаклонети и кон оние што ги вршат.
{2:1} И така, немаш изговор, о човеку, кој и да си ти, зашто со каков суд судиш друг, со таков се осудуваш сам, бидејќи ти, кој судиш, го правиш истото.
{2:2} А знаеме дека Божјиот суд, кој, паѓа врз оние кои вршат такви работи е според вистината.
{2:3} Зар мислиш, о човеку, дека ќе го избегнеш Божјиот суд ти, кој ги осудуваш оние што прават такви работи, какви што правиш и сам?
{2:4} Или, пак, го презираш богатството на Божјата благост, стрпливост и долготрпеливост, не разбирајќи дека Божјата благост те води кон покајување?
{2:5} Но, поради твојата тврдокорност и непокајаното срце си собираш гнев за денот на гневот, кога ќе се открие праведниот суд од Бога,
{2:6} Кој секому ќе му даде според неговите дела:
{2:7} живот вечен на оние кои со трпение во добрите дела се стремат кон слава, чест и нераспадливост;
{2:8} јарост, пак, и гнев на оние што и се непокорни на вистината, а и се покоруваат на неправдата.
{2:9} Неволја и мака за секоја човечка душа која прави зло, пред сè за Јудеец, а исто така и за Елин;
{2:10} слава и чест и мир на секој што прави добро, пред сè за Јудеец, а исто така и за Елин!
{2:11} Зашто Бог не е пристрасен.
{2:12} Оние што згрешиле без Закон, без Закон ќе загинат; а оние што згрешиле под Закон, според Законот ќе бидат и судени,
{2:13} бидејќи пред Бога не се праведни оние што го слушаат Законот, туку ќе се сметаат за праведни само оние што постапуваат според Законот.
{2:14} Зашто секогаш кога незнабошците, кои немаат Закон, природно ги извршуваат одредбите на Законот, тогаш тие, иако немаат Закон, се Закон на самите себе;
{2:15} тие докажуваат дека делото на Законот е запишано во нивните срца, за што сведочи и нивната совест, а и нивните внатрешни размислувања, со кои меѓусебно се обвинуваат или одбрануваат,
{2:16} за оној ден, кога, според моето Евангелие, Бог преку Исус Христос ќе ги суди тајните на луѓето.
{2:17} Ете, ти се нарекуваш Јудеец, и се потпираш на Законот, и со Бога се фалиш,
{2:18} и ја знаеш волјата Негова, и повеќе разбираш што е подобро, зашто се поучуваш од Законот,
{2:19} и уверен си дека си водач на слепци, а светлина на оние што се во мрак;
{2:20} наставник на неразумни, учител на младината, зашто образец на знаењето и вистината имаш во Законот.
{2:21} Но, како е можно тоа да учиш други, а себе самиот да не се учиш?
{2:22} Ти, кој проповедаш да не се краде, а крадеш; кој велиш да не се врши прељуба, а прељубодејствуваш; ти, кој се гнасиш од идолите, а крадеш од храмовите;
{2:23} ти, кој се фалиш со Законот, а престапувајќи го Законот, зарем не Го срамотиш Бога?
{2:24} „Зашто поради вас името Божјо се хули меѓу незнабошците”, - така стои напишано.
{2:25} Обрезанието е навистина полезно, но ако го извршуваш Законот. Ако, пак, правиш престапи против Законот, обрезанието твое станува необрезание.
{2:26} И така, ако необрезаниот ги пази одредбите на Законот, тогаш нема ли неговото необрезание да се смета како обрезание?
{2:27} И необрезаниот по тело, извршувајќи го Законот, нема ли да те осуди тебе, кој и покрај Писмо и обрезание си станал престапник на Законот?
{2:28} Зашто не е прав Јудеец оној, кој е таков по надворешност, ниту право обрезание она, кое е надворешно, врз телото,
{2:29} туку оној, кој е внатрешно таков, и она обрезание, што е во срцето, по дух, а не по буква. Неговата пофалба не потекнува од луѓето, туку од Бога.
{3:1} Која е предноста на Јудејците, или која е ползата од обрезанието?
{3:2} Голема, на секој начин, и пред сè што ним им се доверени Божјите објавувања.
{3:3} Па што, ако некои не поверувале? Дали нивната безверност ќе ја уништи Божјата верност?
{3:4} Никако! Нека се признае дека Бог е вистинит, а секој човек лажлив, како што е напишано: „За да се покаже дека си праведен во зборовите Свои, и да победиш кога ќе ти се суди.”
{3:5} Ако, пак, нашата неправедност ја истакнува Божјата праведност, што би можеле да речеме тогаш? Дали е Бог несправедлив, кога се гневи? Говорам како човек.
{3:6} Никако! Зашто, како Бог ќе може да го суди светот?
{3:7} Зашто, ако вистината Божја се возвеличува преку мојата лага за слава Негова, па зошто тогаш да бидам осуден како грешник?
{3:8} Зарем тогаш не би требало да правиме зло, за да излезе добро? Впрочем така и хулат некои луѓе на нас и велат дека така учиме. Тие се справедливо осудени.
{3:9} Па дали имаме некакво предимство? Ни најмалку, зашто веќе ги обвинивме, како Јудејците така и Елините, дека се сите под грев,
{3:10} како што е напишано: „Нема праведен ниту еден,
{3:11} нема разумен, нема кој да Го бара Бога;
{3:12} сите се отклонија, заедно станаа развратни; нема кој да прави добро, нема ниту еден.”
{3:13} „Грлото нивно - отворен гроб; со јазиците свои мамат; под јазиците нивни змиски отров,
{3:14} устата нивна е полна со клетва и горчина.
{3:15} Нозете нивни им се брзи за пролевање крв;
{3:16} пустошење и маки по нивните патишта;
{3:17} тие не го познаа патот на мирот.
{3:18} Страв Божји нема пред очите нивни.”
{3:19} Знаеме дека сè она, за што зборува Законот, се однесува на оние, што се под Законот, за да се затвори секоја уста, и така целиот свет да стане виновен пред Бога,
{3:20} зашто преку делата на Законот пред Него нема да биде оправдан никој; бидејќи преку Законот се познава гревот.
{3:21} А сега независно од Законот се јави Божјата праведност, посведочена од Законот и од Пророците.
{3:22} Божјата праведност преку верата во Исус Христос е во сите и врз сите оние што веруваат. Зашто нема разлика,
{3:23} сите згрешија и лишени се од славата Божја.
{3:24} Но ќе бидат оправдани преку дар, со Божјата благодат, а преку откупот во Исус Христос.
{3:25} Него Бог Го постави со крвта Своја да биде жртва за помирување преку верата, за да ја покаже Својата праведност во опростувањето на поранешните гревови, во времето на Божјото долготрпение,
{3:26} за да ја покаже Својата праведност во сегашно време, дека е Тој справедлив и дека го оправдува секого што верува во Исус.
{3:27} Каде е, пак, пофалбата? Таа е исклучена. Според кој закон? Дали според оној на делата? Не, туку според законот на верата.
{3:28} Така ние заклучуваме дека човекот се оправдува со верата, без делата на Законот.
{3:29} Или можеби Бог е пак само на Јудејците, а не и на незнабошците? Се разбира, Тој е и на незнабошците,
{3:30} бидејќи еден е Бог, Кој ќе ги оправда обрезаните по вера и необрезаните преку вера.
{3:31} А дали го укинуваме Законот преку верата? Никако, туку уште посилно го утврдуваме.
{4:1} А што би можеле да кажеме дека добил нашиот прататко по тело Авраам?
{4:2} Зашто ако Авраам се оправдал со дела, тој заслужува пофалба, но не пред Бога.
{4:3} Впрочем што вели Писмото? - „Му поверува Авраам на Бога, и тоа му се сметаше за праведност.”
{4:4} На оној што работи, платата му следува не по милост, туку по долг.
{4:5} Напротив, оному, кој не работи, а верува во Оној Кој го оправдува безбожникот, верата му се смета за праведност.
{4:6} Така и Давид го нарекува блажен оној човек, кому Бог му смета за праведност независно од делата, велејќи:
{4:7} „Блажени се оние чии беззаконија се простени и чии гревови се покриени;
{4:8} блажен е оној човек кому Бог нема да му смета за грев!”
{4:9} А дали ова блаженство се однесува само за обрезаните или и за необрезаните? Бидејќи велиме дека на Авраам верата му се сметаше за праведност.
{4:10} Кога му се сметаше? По обрезанието или пред обрезанието? Не по обрезанието, туку пред обрезанието.
{4:11} И знакот на обрезанието тој го доби како печат на праведност што доаѓа од верата, која ја имаше пред обрезанието, за да биде татко на сите необрезани што веруваат, та и ним тоа да им се смета за праведност,
{4:12} и да им биде татко на обрезаните, но не на оние кои обрезанието само го примиле, туку кои врват и по стапките на верата од нашиот татко Авраам, пред обрезанието.
{4:13} Впрочем ветувањето кон Авраам или кон семето негово - дека ќе биде наследник на светот - беше дадено не преку Законот, туку преку праведноста на верата.
{4:14} Зашто ако можат да бидат наследници само оние што имаат Закон, тогаш и верата нема никакво значење, и ветувањето е поништено;
{4:15} зашто Законот породува гнев; каде што, пак, нема Закон, нема ни престап.
{4:16} Затоа тоа е од верата, за да биде по милост, та и ветувањето да биде заздравено не само по Законот, туку и по верата за сите потомци Авраамови, кој ни е татко на сите нас,
{4:17} според напишаното: „Те поставив да бидеш татко на многу народи” - пред Бога, Кому тој Му поверува, Кој ги оживува мртвите и го повикува да суштествува, она што не суштествува.
{4:18} Авраам, без никаква основа за надеж, поверува со надеж дека ќе стане татко на многу народи, според реченото: „Такво ќе биде твоето потомство.”
{4:19} И откако не ослабна верата негова, тој не помисли дека телото негово е веќе безживотно, зашто беше речиси стогодишен, и дека утробата Сарина е речиси веќе безживотна;
{4:20} и во ветувањето Божјо не се посомнева со неверие, туку остана со цврста вера и Го прослави Бога,
{4:21} наполно уверен дека Тој е силен да го изврши она што го ветил.
{4:22} Затоа тоа му се сметаше за праведност.
{4:23} Но, не само за него е напишано дека му се сметаше,
{4:24} туку и за нас: ќе ни се смета, ако веруваме во Оној, Кој Го воскресна од мртвите Исус Христос, нашиот Господ,
{4:25} предаден за нашите гревови и воскреснат за наше оправдание.
{5:1} И така, оправдани преку верата, имаме мир со Бога, преку нашиот Господ, Исус Христос.
{5:2} Преку Него со верата добивме и пристап кон оваа благодат, во која стоиме, и се гордееме со надежта во славата Божја.
{5:3} Но не само тоа, туку се гордееме и со маките, знаејќи дека од маката се раѓа трпението;
{5:4} од трпението, пак - искуство, а од искуството - надеж.
{5:5} Надежта пак, не посрамотува. Зашто љубовта Божја е излеана во нашите срца преку нам дадениот Свети Дух.
{5:6} Зашто, уште кога бевме слаби, Христос во одреденото време умре за безбожниците.
{5:7} Навистина, тешко би можел некој да умре за праведник, а за добар, можеби, некој и би се решил да умре.
{5:8} Но Бог ја докажа љубовта Своја кон нас, со тоа што Христос умре за нас, уште додека бевме грешни.
{5:9} Затоа сега, откако веќе сме оправдани со крвта Негова, многу повеќе ќе се спасиме преку Него од гревот.
{5:10} Зашто, ако се помиривме со Бога преку смртта на Неговиот Син, уште додека бевме непријатели, тогаш уште повеќе ќе се спасиме преку Неговиот живот, откако сме се помириле.
{5:11} А освен тоа, и се фалиме со Бога преку нашиот Господ Исус Христос, преку Кого добивме сега помирување.
{5:12} Затоа, како што гревот влезе во светот преку еден човек, а преку гревот - смртта, по таков начин и смртта премина на сите луѓе преку еден човек, зашто сите згрешија.
{5:13} Навистина и порано уште пред Законот имаше грев во светот, но гревот како таков не може да се прифати, кога нема закон.
{5:14} А сепак смртта царуваше уште од Адам, па сè до Мојсеј и над оние што не погрешија според престапот на Адам. Тој е пралик на Оној што требаше да дојде.
{5:15} Но со дарот не е исто како и со престапот. Зашто ако поради престапот на еден изумреа мнозина, тогаш Божјата благодат и дарот преку благодатта на еден Човек, Исус Христос, во многу поголемо изобилство ќе се излее врз мнозина.
{5:16} А тој дар е сосема поинаков од гревот на еден што погрешил, зашто судењето за еден престап води кон осудување, а дарот - од многу престапи кон оправдување.
{5:17} Бидејќи, доколку со престапувањето на еден завладеала смртта преку едниот, дотолку повеќе оние, што го примија изобилието на благодатта и дарот на праведноста, ќе царуваат во животот преку еден - Исус Христос.
{5:18} И така, како што преку еден престап дојде осудувањето на сите луѓе, така и преку праведното дело на еден дојде врз сите луѓе оправданието, кое дава живот.
{5:19} Зашто, како што преку непослушноста на еден човек мнозина станаа грешни, така исто и преку послушноста на еден, мнозина ќе станат праведни.
{5:20} А притоа дојде и Законот за да се наголеми престапот. Каде што, пак, се намножи гревот, таму благодатта се јавува во голема изобилност,
{5:21} та, како што гревот завладеал со смртта, така и благодатта да завладее преку праведноста за живот вечен, преку Исус Христос, нашиот Господ.
{6:1} Што, пак, да речеме? Ќе останеме ли во гревот, за да се наголеми благодатта? Никако!
{6:2} Ние, кои сме умреле за гревот, како да живееме во него уште?
{6:3} Зар не знаете дека сите оние што бевме крстени во Исус Христос, во Неговата смрт бевме крстени.
{6:4} И така, ние се погребавме со Него преку крштавањето во смртта, за да можеме, како што Христос воскресна од мртвите преку славата на Отецот, и ние така да живееме нов живот.
{6:5} Зашто, ако сме сраснати со Него во еднаква смрт, ќе бидеме соучесници и во воскресението,
{6:6} знаејќи дека нашиот стар човек е распнат со Него, за да биде уништено гревовното тело, па да не бидеме веќе робови на гревот;
{6:7} бидејќи, кој е мртов, тој е ослободен од гревот.
{6:8} А ако сме умреле со Христос, веруваме дека со Него и ќе живееме,
{6:9} знаејќи дека Христос, откако воскресна од мртвите, не умира повеќе: смртта нема веќе власт над Него.
{6:10} Тоа што Тој умре, за гревот умре еднаш засекогаш, а животот што го живее, за Бога го живее.
{6:11} Па така и вие сметајте се мртви за гревот, а живи за Бога во Христос Исус, нашиот Господ.
{6:12} И гревот да не царува во вашето смртно тело, за да не им се покорувате на телесните наслади!
{6:13} Не препуштајте му ги на гревот вашите органи на телото како орудија на неправедноста, туку препуштете Му се на Бога како оние што оживеале од мртвите, и вашите органи на телото како орудија на праведноста.
{6:14} Гревот нема да господари над вас, зашто вие не сте под Законот, туку под благодатта.
{6:15} Па што? Да грешиме ли, бидејќи не сме под Законот, туку под благодатта? Тоа никако!
{6:16} Дали знаете дека, ако му се предавате некому како робови за послушност, робови сте му на оној кому му се покорувате: или на гревот, кој води во смрт, или - на послушноста, која води кон праведност?
{6:17} Но, благодарејќи Му на Бога, вие, иако бевте робови на гревот, од сè срце се покоривте на оној образец на поука, на која и се предадовте.
{6:18} И така ослободувајќи се од гревот, вие станавте робови на праведноста.
{6:19} Ви зборувам како човек, поради слабоста на вашата човечка природа. Како што ги препуштивте органите на вашето тело во телесна служба на нечистотата и беззаконието за беззаконие, така и сега оставете ги деловите од вашето тело да и робуваат на праведноста која води во светост.
{6:20} Додека му бевте робови на гревот, бевте слободни од праведноста.
{6:21} А каков плод имавте тогаш? Дела, од кои сега се срамувате, бидејќи нивниот крај е смртта.
{6:22} Но сега, кога се ослободивте од гревот и Му станавте служители на Бога, имате плод кој води во светост, а крајот -животот вечен.
{6:23} Зашто, платата, што ја дава гревот, е смрт, а подарокот од Бога е живот вечен во Христос Исус, нашиот Господ.
{7:1} Или, пак, не знаете, браќа, - им зборувам на такви што го познаваат Законот - дека Законот има власт над човекот додека е тој жив?
{7:2} Омажената жена е поврзана преку законот со мажот, додека е тој жив; ако умре мажот, таа се ослободува од законот, кој ја сврзал со мажот.
{7:3} Затоа, ако се омажи за друг маж, додека и е уште жив нејзиниот маж, таа ќе стане прељубница; ако, пак, умре мажот, таа е слободна од законот, и нема да биде прељубница, кога ќе се омажи за друг човек.
{7:4} Па така и вие, браќа мои, за Законот преку телото на Исус Христос умревте, за да Му припаднете на Друг, на Оној Кој беше воскреснат од мртвите, та да Му принесеме плод на Бога.
{7:5} Зашто, кога живеевме во телото, тогаш страстите гревовни, преку Законот, дејствуваа во органите, за да и принесеме плод на смртта;
{7:6} но сега, ние сме слободни од Законот, откако умревме за она за што тој нè држеше врзани, за да Му служиме на Бога со обновен дух, а не според старата буква.
{7:7} Што да речеме пак? Зар Законот е грев? Никако! Но јас го разбрав гревот преку Законот, зашто и похотата не би ја познал, ако Законот не велеше: „Не биди похотлив!”
{7:8} Но гревот, поттикнат од заповедта, предизвика во мене секаква похота; бидејќи гревот без Законот е мртов.
{7:9} Некогаш живеев без Законот; но кога дојде заповедта, гревот оживеа.
{7:10} Јас, пак, умрев, и се покажа дека заповедта, назначена за да даде живот, истата води во смрт,
{7:11} зашто гревот, поттикнат од заповедта, ме измами и преку неа ме умртви.
{7:12} Така, значи, Законот е свет, и заповедта света, справедлива и добра.
{7:13} Па така, доброто ли за мене стана смрт? Никако! Но гревот, за да се покаже дека е грев, ми предизвикува преку доброто смрт, та преку заповедта гревот да стане премногу грешен.
{7:14} Зашто знаеме дека Законот е духовен, а јас, пак, сум телесен, продаден на гревот како роб.
{7:15} Не го разбирам тоа што го правам; бидејќи не го правам она што сакам, туку она што го мразам, тоа го правам.
{7:16} Ако, пак, го правам она што не го сакам, тогаш се согласувам со Законот дека е добар.
{7:17} Значи, тоа веќе не го правам јас, туку гревот, што живее во мене.
{7:18} Јас знам дека во мене, односно во моето тело, не живее доброто; навистина желба за добро во мене има, но не и сила да го правам тоа.
{7:19} Зашто не го правам доброто, што сакам да го правам, туку злото, што не сакам да го правам.
{7:20} А штом го вршам она што не го сакам, не го вршам веќе јас, туку гревот, кој живее во мене.
{7:21} И така, во себе наоѓам ваков закон: кога сакам да го правам доброто, злото ми е близу.
{7:22} Бидејќи, според својот внатрешен човек наоѓам наслада во законот Божји,
{7:23} но во своите телесни делови гледам друг закон, кој војува против законот на мојот ум и ме држи заробен во гревовниот закон, кој е во моите органи.
{7:24} Колку несреќен човек сум јас! Кој ќе ме избави од ова тело на смртта?
{7:25} Му благодарам на својот Бог преку Исус Христос, нашиот Господ. И така, јас самиот со умот свој му служам на Божјиот закон, а со телото - на гревовниот закон.
{8:1} И сега нема никакво осудување за оние кои се во Исус Христос.
{8:2} Зашто законот на Духот, кој дава живот во Христос Исус, ме ослободи од законот на гревот и на смртта.
{8:3} Она, што законот не можеше да го направи, бидејќи беше ослабен поради телото, го изврши Бог, испраќајќи Го Синот Свој во тело, подобно на телото на гревот, и како жртва за гревот, Тој го осуди гревот во телото,
{8:4} за да се исполни заповедта на Законот во нас, кои живееме не по телото, туку по Духот.
{8:5} Зашто оние кои живеат по тело, копнеат за телесното, а кои живеат по Дух - за духовното.
{8:6} Копнежот на телото е смрт, а копнежот на духот - живот и мир.
{8:7} Зашто копнежот на телото е непријателство против Бога, тој не му се подредува на законот Божји затоа што не може.
{8:8} А оние, кои живеат по телото, не можат да Му се допаднат на Бога.
{8:9} Вие живеете не по тело, туку по Дух, само тогаш ако Духот Божји живее во вас. Ако, пак, некој нема Дух Христов, тој не е Негов.
{8:10} Ако, пак, Христос е во вас, телото е мртво за грев, а духот живее поради праведноста.
{8:11} Но ако Духот на Оној Кој Го воскресна Исус од мртвите живее во вас, тогаш Оној Кој Го воскресна Христос од мртвите, ќе ги оживотвори и вашите смртни тела преку Својот Дух, Кој живее во вас.
{8:12} И затоа, браќа, ние не сме му должници на телото за да живееме по телото;
{8:13} бидејќи, ако живеете по телото, ќе умрете; но, ако преку Духот ги умртвувате делата на телото, ќе бидете живи.
{8:14} Сите оние што се управуваат по Духот Божји, се синови Божји;
{8:15} зашто вие не примивте дух на ропство, за да бидете во страв, туку Го примивте Духот на посинувањето, преку Кого велиме: „Ава, Оче!”
{8:16} Самиот Дух му сведочи на нашиот дух дека ние сме чеда Божји.
{8:17} А ако сме, пак, чеда, ние сме и наследници: наследници на Бога и сонаследници Христови, но само ако со Него страдаме, та со Него и да се прославиме.
{8:18} Зашто мислам дека страдањата на сегашното време не се ништо спрема славата која треба да се открие кон нас.
{8:19} И секое создание со нетрпение го очекува откривањето на синовите Божји,
{8:20} зашто и созданието не и се покори на суетата доброволно, туку по волјата на Оној Кој го покори, а со надеж,
{8:21} дека и самото создание ќе се ослободи од ропството на распадливоста при славното ослободување на чедата Божји.
{8:22} Зашто знаеме дека целото создание заедно со нас стенка како во породилни болки.
{8:23} И не само тоа, туку и ние самите, кои ги имаме првините на Духот, воздивнуваме во себе, очекувајќи посинување и откупување на нашето тело.
{8:24} Зашто со таа надеж бевме спасени. А надежта што се гледа не е вистинска надеж. Зашто, кој би се надевал во тоа што го гледа?
{8:25} Кога се надеваме, пак, на она што не го гледаме, со трпение го очекуваме.
{8:26} Исто така и Духот нè поткрепува во нашата немоќ; бидејќи ние не знаеме како треба да се молиме. Па сепак, Духот Сам посредува за нас со неискажливо воздивнување.
{8:27} А Оној Кој ги истражувал срцата, знае каква е мислата на Духот, бидејќи Тој по волјата на Бога посредува за светиите.
{8:28} А знаеме дека на оние што Го љубат Бога и се повикани по Негова волја, сè им содејствува за добро;
{8:29} зашто оние, кои однапред ги позна, нив и ги предопредели да бидат сообразни со ликот на Неговиот Син, та Тој да биде првороден меѓу многуте браќа.
{8:30} А оние што ги предопредели, тие и ги повика, и кои ги повика, тие и ги оправда; кои ги оправда, тие и ги прослави.
{8:31} Што да речеме, пак, на ова? Ако е Бог со нас, кој ќе е против нас?
{8:32} Оној, Кој не Го поштеди ни Својот сопствен Син, туку Го предаде за нас сите, зарем нема да ни подари со Него сè?
{8:33} Кој ќе ги обвини избраниците Божји? Бог е Тој Кој ги оправдува!
{8:34} Кој е тој што ќе суди? Христос Исус, Кој умре, но уште и воскресна, Кој е од десната страна на Бога и се застапува за нас!
{8:35} Кој ќе нè одвои од љубовта кон Христос? Дали неволјата? Или маката? Или прогонот? Или гладот? Или голотијата? Или погибелта? Или мечот?
{8:36} Како што е напишано: „Заради Тебе секогаш нè убиваат; нè сметаат како овци за клање.”
{8:37} Но во сето тоа стануваме повеќе од победници преку Оној Кој нè возљуби.
{8:38} Зашто сигурно знам дека ни смртта, ни животот, ни ангелите, ни властите, ни сегашноста, ни иднината,
{8:39} ни височината, ни длабочината, ниту, пак, кое било друго создание нема да може да нè оддели од љубовта Божја во Христос Исус, нашиот Господ.
{9:1} Ви зборувам вистина во името на Христос, не лажам - тоа го сведочи мојата совест во Светиот Дух
{9:2} дека има голема тага и непрестана болка во моето срце.
{9:3} Зашто повеќе би сакал јас да бидам проклет и одвоен од Христос за браќата свои, моите сродници по тело.
{9:4} Тие се Израелци - ним им припаѓа посинувањето и славата и заветите, ним им беше даден Законот, и богослужењето и ветувањата;
{9:5} нивни се и татковците, од кои потекнува и Христос, Кој е Бог на сите, благословен до века. Амин!
{9:6} А не е можно словото Божјо да изневерило: бидејќи не се Израел сите оние што се од Израел.
{9:7} Ниту, пак, се сите потомци Авраамови, затоа што се негови чеда; но речено е: „Од Исак потомството ќе се нарече со твое име.”
{9:8} Односно, не чедата на телото се чеда Божји, туку чедата на ветувањето ќе се признаат како потомци.
{9:9} Бидејќи зборовите на ветувањето се овие: „Во тоа време ќе дојдам и Сара ќе има син.”
{9:10} И не само таа, но и Ревека, која наеднаш зачна од Исак, нашиот татко,
{9:11} зашто, уште додека не се беа родиле близнаците и сè уште ништо не беа направиле, добро или лошо, за да остане Божјата одлука, онаа според слободен избор, да не зависат од делата, туку
{9:12} според Оној Кој повикува, и беше речено: „Постариот ќе му служи на помладиот”,
{9:13} како што е напишано: „Јаков го возљубив, а Исав го намразив.”
{9:14} Што да речеме пак? Зар има неправда во Бога? Никако!
{9:15} Зашто Тој му рече на Мојсеј: „Ќе покажам милост кон оној што ќе го помилувам, и сожалување кон оној што ќе го сожалам.”
{9:16} И затоа, изборот не зависи од оној кој пожелува, ниту од оној кој трча, туку од Бога, Кој покажува милост.
{9:17} Зашто Писмото му вели на фараонот: „Токму за тоа те издигнав, за да ја покажам над тебе Својата моќ и името Мое да биде проповедано по целата земја.”
{9:18} Па така, му искажува милост кому што сака, и го закоравува кого што сака.
{9:19} Но ти секако ќе ми речеш: „А зошто тогаш уште нè кори?” А кој може да се спротивстави на Неговата волја?
{9:20} Ама, човеку, кој си ти што така се спориш со Бога? Зарем она што е ракотворено ќе му рече на својот мајстор: зошто си ме направил такво?
{9:21} Или, пак, грнчарот - зарем не е господар над својата глина, па од една и иста смеса да направи еден сад за почесна, а друг за нечесна употреба?
{9:22} Што, ако Бог, сакајќи да го покаже гневот Свој и да ја пројави Својата моќ, со голема долготрпеливост трпел некои садови на гневот, приготвени за погибел,
{9:23} за да го покаже богатството на Својата слава над садовите на милосрдието што Тој однапред ги приготвил за слава,
{9:24} над нас, кои нè повика не само од Јудејците, туку и од незнабошците?
{9:25} Така се вели и во книгата на Осија: „Ќе го наречам Мој народ оној кој не беше Мој народ, и возљубена - онаа што не беше возљубена.”
{9:26} И на она место, каде што им беше речено: „Вие не сте Мој народ”, таму ќе бидат наречени синови на живиот Бог.
{9:27} А Исаија извика за Израел: „Кога Израеловите синови би биле бројни како морскиот песок, само остатокот ќе биде спасен”,
{9:28} зашто ќе го заврши делото и ќе реши по правда: „Господ ќе го изврши во потполност словото на земјата.”
{9:29} И како што прорече Исаија: „Ако Господ Саваот не ни беше оставил потомство, ќе станевме како Содом и ќе заприлегавме на Гомора.”
{9:30} И што да кажеме сега? Незнабошците, кои не бараа праведност, добија праведност, и тоа праведност што доаѓа од верата.
{9:31} И Израел, кој тежнееше кон некаков закон за праведност, не го достигна Законот на правдата.
{9:32} Зошто? Зашто не го побара од вера, туку од делата на Законот. Се препна од каменот за сопнување,
{9:33} како што е напишано: „Еве, полагам на Сион камен за сопнување и карпа за соблазна; и секој, кој верува во Него нема да се посрами.”
{10:1} Браќа, желбата на моето срце и на мојата молитва кон Бога за Израел е за негово спасение.
{10:2} Јас им сведочам дека тие имаат ревност за Бога, но не според сознанието.
{10:3} Зашто, не знаејќи за Божјата праведност и тежнеејќи да воспостават своја сопствена праведност, тие не и се подредија на Божјата праведност,
{10:4} бидејќи крајната цел на Законот е Христос, за да биде оправдан секој што во Него верува.
{10:5} Мојсеј пишува за праведноста на Законот: „Кој ќе го исполни, тој ќе биде преку него жив.”
{10:6} А праведноста од верата вели: „Да не речеш во срцето свое: Кој ќе се искачи на небото?”, што значи да се симне Христос,
{10:7} или: „Кој ќе слезе во бездната?”, што значи да се изведе Христос од мртвите!
{10:8} А што вели таа? - „Блиску до тебе е словото, во твојата уста и во твоето срце”, односно словото на верата, што го проповедаме,
{10:9} зашто, ако со устата исповедаш дека Исус е Господ и во срцето свое поверуваш дека Бог Го воскресна од мртвите, ќе се спасиш;
{10:10} бидејќи со срцето се верува за оправдание, а со устата се исповеда за спасение.
{10:11} А и Писмото вели: „Секој кој верува во Него, нема да се посрами.”
{10:12} Нема разлика меѓу Јудеец и Елин, зашто еден и ист е Господ на сите, богат за сите кои Го повикуваат.
{10:13} Бидејќи секој кој ќе го повика името Господово, ќе биде спасен.
{10:14} Но како да Го повикаат Оној во Кого не поверувале? Како, пак, да поверуваат во Оној за Кого не слушнале? А како да слушнат, ако нема кој да проповеда?
{10:15} И како да проповедаат, ако не бидат испратени, како што е напишано: „Колку им се прекрасни нозете на оние, што благовестат мир, што го благовестат доброто.”
{10:16} Но Евангелието сите не го послушаа. Зашто Исаија вели: „Господи, кој поверува во она што го проповедавме?”
{10:17} Затоа, верата доаѓа од слушањето на пораката, а пораката - од Божјото слово.
{10:18} Но велам: зар тие не слушнаа? Напротив. „Гласот им се разнесе по целата земја, и зборовите нивни - до краиштата на вселената.”
{10:19} Пак велам: зар Израел не разбра? Најнапред Мојсеј кажа: „Јас ќе ве раздразнам до љубомора со оние кои не се народ; со неразумен народ ќе ве разгневам.”
{10:20} А Исаија се осмели да каже: „Ме најдоа оние кои не Ме бараа, им се открив на оние, кои не прашаа за Мене.”
{10:21} За Израел, пак, вели: „Постојано ги подавав рацете Свои кон народ непослушен и бунтовен.”
{11:1} И затоа, ви велам: Зар Бог го отфрли Својот народ? Никако! Зашто и јас сум Израелец, од семето Авраамово, од коленото Венијаминово.
{11:2} Бог не го отфрли Својот народ, кој однапред го одбра. Или, пак, не знаете што кажува Писмото за Илија, како тој Му се пожали на Бог Израелов, велејќи:
{11:3} „Господи, ги убија пророците Твои и ги раскопаа жртвениците Твои; јас останав сам, и сакаат да ми ја земат душата.”
{11:4} А како му вели Божјиот одговор: „Си оставив седум илјади мажи, кои не ги свиткаа колената пред Ваал.”
{11:5} Така и во сегашно време има еден остаток избран по благодат.
{11:6} Но, ако е по благодат, не е веќе по дела, зашто тогаш благодатта не би била благодат.
{11:7} И што тогаш? Израел не го доби она што го бараше; избраните, пак, го добија, а другите се закоравија,
{11:8} како што е напишано: „Бог им даде дух што не чувствува: очи да не гледаат и уши да не слушаат, сè до денешниов ден.”
{11:9} И Давид вели: „Трпезата нивна да им биде стапица, клопка, соблазна и отплата;
{11:10} да им се замрачат очите нивни за да не гледаат, и грбот нивни да им се свитка засекогаш.”
{11:11} Ви велам пак: зар се сопнаа за да паднат? Не! Но со нивниот престап дојде спасението за незнабошците, за да се возбуди во нив ревност.
{11:12} Ако, пак, нивниот престап значи богатство за светот, и нивниот намален број - богатство за незнабошците, колку повеќе ќе значи нивната потполност.
{11:13} Вам, незнабошци, ви велам; до колку сум јас апостол на незнабошците, ја прославувам својата служба,
{11:14} та некако да возбудам ревност во својот род по тело, и некого од нив да спасам.
{11:15} Зашто, ако нивното отфрлање значи измирување за светот, тогаш што ли друго ќе значи нивното примање, ако не оживување од мртвите?
{11:16} Ако првиот дел од тестото е свет, тогаш свето е и целото тесто: и ако е коренот свет, свети се и гранките.
{11:17} Ако, пак, некои од гранките се скршени, а ти, кој си дива маслинка, си бил прикалемен на нивното место и си станал заедно со нив соучесник во сочниот корен на маслинката,
{11:18} не биди горделив пред гранките! А ако сепак, се возгордееш, треба да знаеш дека ти не го држиш коренот, туку коренот тебе!
{11:19} Но ти тогаш ќе кажеш: гранките беа откршени за да бидам јас прикалемен.
{11:20} Добро. Тие поради неверие беа откршени, а ти поради вера се држиш: немој да бидеш горделив, туку имај страв.
{11:21} Зашто, ако Бог не ги поштедил природните гранки, нема ни тебе да те поштеди.
{11:22} Гледај ја, пак, Божјата благост и строгост: строгост кон отпаднатите, а благост кон тебе, ако издржиш во благоста; во спротивно, и ти ќе бидеш отсечен.
{11:23} Но, тие, ако не останат во неверието, ќе бидат прикалемени, зашто Бог има моќ пак да ги прикалеми.
{11:24} Зашто, ако си ти откинат од маслинка која е по природа дива, и против природата си прикалемен на питома маслинка, тогаш колку полесно ќе бидат прикалемени на својата маслинка оние кои по природа потекнуваат од неа.
{11:25} Сакам, браќа, за да не си помислите во себе дека сте мудри, да ја знаете оваа тајна: дека закоравувањето само со еден дел падна врз Израел, додека да настапи потполноста на незнабошците.
{11:26} И така целиот Израел ќе биде спасен, како што е напишано: „Ќе дојде од Сион Ослободителот и ќе ја одврати безбожноста од Јаков.
{11:27} И тоа им е ним завет од Мене кога ќе ги одземам нивните гревови.”
{11:28} Со оглед на Евангелието, тие се непријатели Божји поради вас; но со оглед на изборот, тие се возљубени од Бога заради татковците,
{11:29} зашто даровите и повикот Божји се неотповикливи.
{11:30} Како што и вие некогаш бевте непослушни кон Бога, а сега се здобивте со милост, поради нивната непослушност,
{11:31} така и тие сега станаа непослушни, поради вашето помилување, та и самите да се здобијат со милост.
{11:32} Зашто Бог ги затвори сите со непослушност, па кон сите да покаже милост.
{11:33} О, длабочино на богатство, мудрост и знаење Божјо! Колку се несфатливи Неговите судови и неистражливи Неговите патишта!
{11:34} Зашто, кој ја познал мислата на Господ? Или, кој Му бил советник?
{11:35} Или, кој однапред Му дал нешто за да му биде отплатено?
{11:36} Зашто, сè е од Него, според Него и за Него. Нему слава во вечни векови. Амин!
{12:1} Браќа, во името на Божјото милосрдие ве молам подајте ги телата ваши во жртва жива, света и благоугодна на Бога, како ваша духовна богослужба.
{12:2} Не сообразувајте се со овој век, туку преобразете се со возобновување на вашиот ум за да можете да испитувате и осознавате што е волјата Божја: што е добро, благоугодно и совршено.
{12:3} Зашто, заради благодатта што ми е мене дадена, на секого од вас му кажувам да нема за себе повисоко мислење отколку што треба да има; туку нека има за себе поскромно мислење за да расудува според мерката на верата што Бог на секого му ја одмерил.
{12:4} Зашто, како што во едно тело имаме многу органи, но сите органи не дејствуваат на еднаков начин,
{12:5} така и ние мнозина сме едно тело во Христос, а секој поединечно сме органи еден на друг.
{12:6} Според дадената благодат имаме различни дарби: ако е тоа пророчка дарба, тогаш нека биде во сразмерот со верата;
{12:7} ако е тоа дарба за служење, нека служи; ако ли е пак тоа дарба за поучување - нека поучува!
{12:8} Ако е пак за утешител - нека утешува; дарител ли, нека дарува штедро; кој управува, нека управува со усрдност; кој прави милосрдие, нека го врши тоа со добра волја.
{12:9} Љубовта нека не биде лицемерна; стојте настрана од злото, прилепувајте се кон доброто;
{12:10} Со својата братска љубов сакајте се срдечно едни со други; натпреварувајте се во почитувањето еден кон друг.
{12:11} Во усрдноста да не сте колебливи; бидете со горлив дух; служете Му на Господ;
{12:12} радувајте се во надежта; во маката бидете трпеливи, а во молитвата постојани;
{12:13} помагајте им на светиите во нивните потреби; трудете се да бидете гостопримливи;
{12:14} благословувајте ги оние што ве гонат; благословувајте ги и не ги проколнувајте.
{12:15} Радувајте се со оние што се радуваат и плачете со оние што плачат!
{12:16} Бидете меѓу себе едномислени; не ставајте си во умот високи работи, туку предајте се кон скромни нешта; не мислете дека сте мудри;
{12:17} и никому не враќајте зло за зло, а размислувајте за тоа што е добро пред сите луѓе.
{12:18} Ако е можно, доколку тоа зависи од вас, бидете во мир со сите луѓе.
{12:19} Не одмаздувајте се, возљубени, за себе, туку дајте му место на Божјиот гнев. Зашто е напишано: „Одмаздата е Моја, Јас ќе отплатувам - вели Господ.”
{12:20} И така, ако непријателот твој е гладен, нахрани го; ако е жеден, напој го; зашто, правејќи го тоа, ти ќе му натрупаш жар на главата негова.
{12:21} Не допуштај злото да те победи, туку победи го злото со добро.
{13:1} Секоја душа да им се потчинува на претпоставените власти, зашто нема власт што не е дадена од Бога, и оние што ги има се одредени од Бога.
{13:2} Затоа, оној што се противи на власта, тој се противи на Божјата наредба. А оние, што се противат, ќе паднат под осуда.
{13:3} Зашто, началниците не се страшни за добрите дела, туку за лошите; сакаш ли, пак, да не се плашиш од власта, тогаш прави добри дела, па ќе добиеш и пофалба од неа;
{13:4} зашто таа е служител Божји за твое добро. Ако, пак, правиш зло, тогаш страхувај, бидејќи таа не носи залудо оружје; таа е служител Божји и со гнев се одмаздува на оној што прави зло.
{13:5} Затоа е нужно да се покорувате, и тоа не само поради страв, туку и поради совеста своја.
{13:6} Затоа и данок плаќате, зашто тие се Божји службеници, и со тоа постојано се занимаваат.
{13:7} И така, дајте секому што сте му должни: кому сте му должни данок - нека му се даде данок; кому царина - царина; кому страхопочит - страхопочит; кому чест - чест.
{13:8} И не должете никому ништо освен да се сакате еден со друг; зашто оној што го љуби ближниот, го исполнува Законот.
{13:9} Бидејќи заповедите: „Не прави прељуба, не убивај, не кради, не сведочи лажно, не барај туѓо!”, и секоја друга заповед се содржат во овие зборови: „Љуби го ближниот како самиот себеси!”
{13:10} Љубовта не му прави зло на ближниот; и така, љубовта е исполнување на Законот.
{13:11} И тоа правете го, знаејќи го ова време: веќе дојде часот да се разбудите од сонот, зашто спасението е сега поблиску до нас отколку кога поверувавме.
{13:12} Ноќта одминува, а денот се приближи; да ги отфрлиме, пак, сите дела на мракот и да се облечеме во оружјето на светлината.
{13:13} Да живееме пристојно како дење не во срамни гоштевки и пијанство, не во блуд и нечистотија, ниту, пак, во препирка и завист;
{13:14} туку облечете се во Господ Исус Христос, и грижата за телото не претворајте ја во страсти.
{14:1} Слабиот во вера прифатете го, но без расправии за мислењата!
{14:2} Еден верува дека може да јаде сè, а слабиот во верата јаде само зеленчук.
{14:3} Кој јаде, нека не го укорува оној што не јаде; и кој не јаде, нека не го осудува оној што јаде, бидејќи Бог го прифатил.
{14:4} Кој си ти што му судиш на туѓ слуга? Пред својот господар тој стои или паѓа, а ќе стои исправено, зашто Бог има моќ да го исправи.
{14:5} Така некој разликува еден ден од друг, а некој друг, пак, сите денови ги смета еднакви. Секој нека биде наполно уверен во своето мислење.
{14:6} Оној што ги разликува деновите, ги разликува за Господ; и кој не ги разликува деновите, за Господ не ги разликува. Кој јаде, за Господ јаде, зашто Му благодари на Бога; и кој не јаде, за Господ не јаде и Го фали Бога.
{14:7} Зашто никој од нас не живее за себе и никој не умира за себе;
{14:8} туку, било да живееме или да умираме, за Господ живееме и за Господ умираме, - ние Му припаѓаме на Господ. Според тоа - живееме ли, умираме ли -Господови сме.
{14:9} Бидејќи Христос затоа и умре и воскресна и оживеа, за да господари и над мртвите, и над живите.
{14:10} А ти, зошто го осудуваш братот свој! Или ти, што го укоруваш братот свој? Зашто сите ќе застанеме пред судот Христов.
{14:11} Зашто е напишано: „Јас сум жив, вели Господ, зашто пред Мене ќе се свитка секое колено и секој јазик ќе Го славослови Бога.”
{14:12} И така, секој од нас ќе одговара пред Бога за себе.
{14:13} Затоа, пак, да не се судиме еден со друг, туку подобро расудувајте за тоа вака: не поставувај му на својот брат спрепка или соблазна.
{14:14} Знам и уверен сум преку Господ Исус Христос дека нема ништо нечисто само по себе; освен кога некој мисли дека е нешто нечисто, за него тоа е нечисто.
{14:15} А ако, пак, братот твој се скрби поради тоа што го јадеш, ти веќе не постапуваш според љубовта. Не погубувај го со своето јадење оној за кого Христос умре.
{14:16} Нека не се хули на она што е добро според вас!
{14:17} Царството Божјо не е во јадењето или пиењето, туку во праведност и мир и радост во Светиот Дух.
{14:18} Зашто, оној кој Му служи на Христос со овие работи, тој Му се допаѓа на Бога и мил им е на луѓето.
{14:19} И така, да го бараме она што служи за мир и взаемно надградување.
{14:20} Поради јадење не уривај го делото Божјо! Навистина сè е чисто, а тешко е за оној човек, кој јаде поради соблазна;
{14:21} подобро е да не јадеш месо, да не пиеш вино и да не правиш ништо од кое братот твој би можел да се сопне, или да се соблазнува, или, пак, да слабее.
{14:22} Имаш ли вера? Имај си ја за себе пред Бога. Блазе на оној кој не се осудува себе самиот за она што го одобрува.
{14:23} А ако некој се сомнева кога јаде, осуден е; зашто не јаде со вера; а сè што не е според верата, грев е.
{15:1} Ние, силните, должни сме да ги поднесуваме слабостите на немоќните, и да не си угодуваме на себеси.
{15:2} Секој од нас должен е на својот ближен да му угодува со она што е добро за неговата надградба.
{15:3} Зашто и Христос не си угоди на Себе Самиот, туку како што е напишано: „Подбивите на оние што Ти се подбиваа, паѓаат врз Мене.”
{15:4} А сè што беше порано напишано, за наша поука беше напишано, та преку трпението и преку утехата од Писмата да имаме надеж.
{15:5} А и Бог на трпението и утехата да ви даде да бидете во едномислие меѓу себе, според примерот на Христос Исус,
{15:6} та еднодушно и со една уста да Го славите Бога и Отецот на нашиот Господ Исус Христос.
{15:7} Затоа примајте се еден со друг, како што и Христос ве прими, заради славата Божја.
{15:8} Но велам дека Исус Христос стана служител на обрезаните поради Божјата вистина, за да ги потврди ветувањата дадени на татковците,
{15:9} а, пак, незнабошците да Го прослават Бога за милосрдието, како што е напишано: „Затоа Те прославувам, Господи, меѓу незнабошците и ќе Го воспеам Твоето име.”
{15:10} И понатаму се вели: „Развеселете се, незнабошци, со Неговиот народ!”
{15:11} И понатаму: „Фалете Го Господ сите незнабошци, и прославете Го, сите народи!”
{15:12} Исаија, исто така вели: „Ќе постои коренот Јесеев и Издигнатиот од него ќе владее над народите; на Него ќе се надеваат народите.”
{15:13} А Бог на надежта нека ве исполни со сета радост и мир во верата, та преку силата на Светиот Дух вашата надеж да се преумножува.
{15:14} И јас сум уверен за вас, браќа мои, дека и вие сте полни со добрина, исполнети со секакво знаење и дека можете да се поучувате еден со друг.
{15:15} Но ви пишав, браќа, нешто малку послободно, за да ве потсетам со благодатта што Бог ми ја даде,
{15:16} за да Му бидам служител на Исус Христос меѓу незнабошците и свештенодејствено да го извршувам Божјото Евангелие, за да бидат незнабошците благопријатен принос, осветен од Светиот Дух.
{15:17} И така, со тоа можам да се пофалам во Исус Христос кај Бога,
{15:18} зашто не се осмелувам да говорам за она што Христос не го извршил преку Мене со зборови и дела,
{15:19} со силата на знаци и чуда, со силата на Божјиот Дух, која ги води незнабошците кон послушност во верата, така што Евангелието Христово го распространува од Ерусалим и неговата околина и сè до Илирик.
{15:20} И така, се погрижив да го проповедам Евангелието не таму каде што името Христово беше веќе познато, за да не ѕидам врз туѓ темел.
{15:21} Но, како што е напишано: „Оние, на кои не им е јавено за Него, ќе видат; и оние што не беа чуле, ќе разберат.”
{15:22} Токму тоа многупати ме попречуваше да дојдам кај вас.
{15:23} Сега, пак, бидејќи нема веќе место за мојата работа во овие земји, а уште од пред многу години копнеев да дојдам кај вас,
{15:24} кога ќе тргнам за Шпанија, се надевам дека ќе ве видам на минување и дека натаму вие ќе ме испратите, откако најнапред ќе ви се порадувам.
{15:25} А сега одам во Ерусалим за да им послужам на светиите,
{15:26} зашто Македонија и Ахаја одлучија да дадат некаков прилог за сиромашните светии во Ерусалим.
{15:27} Тие така тоа го одлучија, а и должни им се. Бидејќи, ако незнабошците станаа соучесници во нивните духовни блага, тогаш тие се должни ним да им служат со материјални блага.
{15:28} А откако ќе го направам ова и ќе им го запечатам овој плод, преку вашата земја ќе заминам за Шпанија.
{15:29} А знам дека, кога ќе дојдам кај вас, ќе дојдам со полн благослов на Христовото Евангелие.
{15:30} Браќа, ве молам поради нашиот Господ Исус Христос и поради љубовта на Духот, помагајте ми со своите молитви кон Бога за мене,
{15:31} за да се избавам од оние што не веруваат, кои се во Јудеја, и моето служење во Ерусалим да им биде благопријатно на светиите;
{15:32} та радосен да дојдам кај вас со Божјата волја и да се успокојам со вас.
{15:33} А Бог на мирот нека биде со сите вас. Амин!
{16:1} Ви ја препорачувам нашата сестра Фива, која е служителка на црквата во Кенхреја:
{16:2} примете ја во Господ, како што им прилега на светии, и помогнете и во она во што ќе има потреба од вас, бидејќи и таа им беше помошничка на мнозина, а и мене.
{16:3} Поздравете ги Прискила и Акила, моите соработници во Христос Исус,
{16:4} кои за мојата душа ја положија својата глава; ним им благодарам не само јас, туку и сите цркви од скорообратените незнабошци и нивната домашна црква.
{16:5} Поздравете го мојот возљубен Епенет, кој е првиот плод во Христос за Азија.
{16:6} Поздравете ја Маријам, која многу се грижеше за вас.
{16:7} Поздравете ги Андроник и Јуниј, моите сонародници и созатвореници, кои се прочуени меѓу апостолите и кои уште пред мене станаа Христови.
{16:8} Поздравете ми го возљубениот во Господ Амплијат!
{16:9} Поздравете го нашиот соработник во Христос Урбан и мојот возљубен Стахиј!
{16:10} Поздравете го докажаниот верник во Христос Апелија! Поздравете ги домашните од Аристовуловото семејство!
{16:11} Поздравете го мојот сонародник Иродион! Поздравете ги домашните на Наркис, тие, кои се во Господ.
{16:12} Поздравете ги Трифен и Трифос, трудбеничките за Господ. Поздравете ја почитуваната Персида, која многу се трудеше за Господ.
{16:13} Поздравете го избраниот во Господ Руф, како и неговата и моја мајка!
{16:14} Поздравете ги Асинкрит, Флегонт, Ермин, Патрова, Ерма и браќата со нив!
{16:15} Поздравете ги Филолог и Јулија, Ниреја и неговата сестра, и Олимпа и сите со нив светии!
{16:16} Поздравете се еден со друг со свет целив! Ве поздравуваат сите цркви Христови!
{16:17} Ве молам, браќа, пазете се од оние, кои предизвикуваат раскол и соблазни против учењето кое сте го научиле и бегајте од нив!
{16:18} Зашто таквите не Му служат на нашиот Господ Исус Христос, туку на стомакот свој, и со слатки и ласкави зборови ги заведуваат срцата на простодушните.
{16:19} Вашата послушност во верата на сите им е позната: затоа јас се радувам за вас, но сакам да бидете мудри во доброто и прости во злото.
{16:20} А Бог на мирот наскоро ќе го сотре сатаната под нозете ваши. Благодатта на нашиот Господ Исус Христос нека биде со вас. Амин!
{16:21} Ве поздравуваат мојот соработник Тимотеј и моите сродници Луциј, Јасон и Сосипатар.
{16:22} Ве поздравувам во Господ и јас Терциј, кој го напиша ова послание.
{16:23} Ве поздравува Гај, домаќинот мој и на целата црква. Ве поздравува Ераст, градскиот благајник и братот Кварт.
{16:24} (Благодатта на нашиот Господ Исус Христос нека биде со сите вас.).
{16:25} На Оној кој може да ве зацврсти, според моето Евангелие, и проповедањето за Исус Христос, според откривањето на тајната која била замолкната од вечни времиња,
{16:26} а која сега се јави, и според пророчките Писма, а по заповедта на вечниот Бог им стана позната на сите народи за да ги доведе во послушност кон верата,
{16:27} на Единствениот, мудар Бог, преку Исус Христос нека е слава во сите векови! Амин
