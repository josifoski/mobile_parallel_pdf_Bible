{1:1} Од Павле, Силван и Тимотеј - до црквата на Солуњаните во Бог Отецот наш и во Господ Исус Христос, благодат вам и мир од Бог Отецот и Господ Исус Христос!
{1:2} Секогаш Му благодариме на Бога за сите вас, сеќавајќи се на вас во молитвите наши, непрестано,
{1:3} го споменуваме делото на вашата вера, трудот на вашата љубов и истрајноста во надежта ваша во нашиот Господ Исус Христос пред Бога и Отецот наш.
{1:4} Знаеме, возљубени браќа од Бога, дека сте избрани,
{1:5} зашто нашето Евангелие не дојде кај вас само со слово, туку и во сила и во Светиот Дух, и во полна увереност: сами знаете какви бевме меѓу вас заради вас.
{1:6} И вие се угледавте на нас и на Господ, кога во големи маки го примивте словото со радост на Светиот Дух,
{1:7} така што станавте образец за сите верници во Македонија и Ахаја.
{1:8} Зашто од вас одекна словото Господово не само во Македонија и Ахаја, туку и во секое место се пронесе славата за верата во Бога, така што нема потреба ние нешто да зборуваме.
{1:9} Впрочем, верниците сами разгласуваат за нас, за нашето доаѓање кај вас, и како од идолите се обративте кон Бога за да Му служите на живиот и вистински Бог,
{1:10} и да Го очекувате од небесата Неговиот Син, Кого Тој Го воскресна од мртвите, Исус, Кој нè избавува од гневот што доаѓа.
{2:1} Вие сами знаете, браќа, дека нашето доаѓање кај вас не беше залудо;
{2:2} напротив, откако пострадавме и бевме поругани во Филипи, како што знаете, ние се охрабривме во нашиот Бог да ви Го проповедаме Божјото Евангелие со тешка борба.
{2:3} Зашто нашиот поттик не произлегува ни од заблуда, ниту од нечисти побуди, ниту од лукавство,
{2:4} туку, како што Бог нè удостои да ни Го довери Евангелието, така и зборуваме - не за да им угодуваме на луѓето, туку на Бога, Кој ги испитува срцата наши.
{2:5} Зашто никогаш не сме се послужиле со ласкави зборови, како што знаете; ниту со помисли за корист: Бог е сведок!
{2:6} И не баравме слава од луѓе - ниту од вас, ниту од други,
{2:7} иако можевме и да се наметнеме како Христови апостоли. Но сепак ние бевме меѓу вас така нежни, како што се однесува мајката кога ги дои своите деца.
{2:8} Така полни со љубов кон вас, бевме готови да ви го предадеме не само Евангелието Божјо, туку и душите свои, зашто ни станавте драги.
{2:9} Спомнете си браќа за нашиот труд и мака: работејќи дење и ноќе за да не му додеваме никому од вас, ние ви Го проповедавме Евангелието Божјо.
{2:10} Сведоци сте вие, како и Бог, дека свето, праведно и беспрекорно постапувавме пред вас, кои верувате.
{2:11} Зашто знаете дека секого од вас, како татко децата свои,
{2:12} ние го поттикнувавме и утешувавме и преколнувавме да живее достојно за Бога, Кој ве повикал во Своето царство и слава.
{2:13} Затоа и непрестано Му благодариме на Бога, зашто, откако го примивте словото Божјо од нас, го примивте не како слово човечко, туку - како што е - слово Божјо, кое и дејствува во вас, кои верувате.
{2:14} Вие, браќа, станавте подржаватели на Божјите цркви во Христос Исус, што се во Јудеја, бидејќи и вие исто така претрпевте од своите сонародници, како и оние од Јудејците
{2:15} што ги убија Господ Исус и пророците, и нас нè избркаа, и на Бога не Му угодија, и на сите луѓе им се противат;
{2:16} тие што ни пречат да им зборуваме на незнабошците, за да се спасат и со тоа секогаш ги дополнуваат гревовите свои; но гневот ги достигна на крај.
{2:17} А ние, браќа, откако бевме одвоени од вас за кратко време, далеку од очи, но не и од срце, со уште поголема желба се грижевме да ве видиме.
{2:18} Поради тоа, ние, а најмногу јас, Павле, неколкупати посакавме да дојдеме кај вас; но нè попречи сатаната.
{2:19} Зашто, кој е нашата надеж или радост, или венец за пофалба? Та не сте ли вие пред нашиот Господ Исус Христос при Неговото доаѓање?
{2:20} Да, вие сте нашата слава и радост!
{3:1} Поради тоа, не можејќи веќе да трпиме, сметавме дека ќе биде добро во Атина да останеме сами,
{3:2} и го испративме Тимотеј, нашиот брат и слугата Божји, и нашиот сотрудник во Евангелието Христово, за да ве укрепи и утеши во вашата вера,
{3:3} та никој да не се поколеба во тие маки; зашто сами знаете дека затоа сме определени.
{3:4} Бидејќи ние, и кога бевме кај вас, ви претскажувавме дека ќе страдаме, како што и стана, и вие знаете.
{3:5} Поради тоа и јас, не можејќи веќе да трпам, пратив да дознаам за верата ваша да не би ве искушал некако Искушувачот, та да отиде залудо нашиот труд.
{3:6} Сега, откако се врати Тимотеј кај нас од кај вас и ни донесе добра вест за вашата вера и љубов, и дека секогаш имате добар спомен за нас и копнеете да нè видите, како и ние вас,
{3:7} ние, и покрај сета мака и неволја, се утешивме за вас, браќа, со вашата вера;
{3:8} зашто ние сега живееме, кога вие стоите во Господ.
{3:9} Каква благодарност, навистина, можеме да Му воздадеме на Бога за вас за сета радост со која се радуваме поради вас пред нашиот Бог,
{3:10} кога дење и ноќе многу усрдно се молиме, за да го видиме вашето лице и да го дополниме она што и недостига на вашата вера?
{3:11} А сам Бог и Отецот наш и Исус Христос, нашиот Господ, нека го насочи патот наш право кон вас!
{3:12} Вам, пак, Господ да ви даде да растете и да изобилувате во љубов еден кон друг и кон сите, каква што и ние имаме кон вас,
{3:13} и да ги утврди вашите срца, та да бидат непорочни во светоста пред Бога и Отецот наш при доаѓањето на нашиот Господ Исус Христос со сите Негови светии! (Амин!)
{4:1} И така, браќа, ве молиме и ве заколнуваме во Христос Исус, онака, како што научивте од нас како треба да живеете и да Му угодите на Бога, како што и постапувате, сè повеќе во тоа да напредувате;
{4:2} Вие знаете какви пораки ви дадовме од името на Господ Исус.
{4:3} Ова е волјата Божја, вашата светост: да се воздржувате од блудство,
{4:4} и секој од вас да знае да го пази својот сад во светост и честитост,
{4:5} а не во похотна страст, како незнабошците, кои не Го познаваат Бога,
{4:6} и да не престапува и го измамува во тоа братот свој; бидејќи Господ за сето тоа се одмаздува, како што ви зборувавме и сведочевме порано.
{4:7} Зашто Бог не нè повика кон нечистота, туку во светост.
{4:8} А кој го отфрла тоа, тој отфрла не човек, туку Бога, Кој Го даде Својот Дух Свети во нас.
{4:9} За братољубието, пак, нема потреба да ви пишувам, зашто вие сами сте научени од Бога да се сакате еден со друг,
{4:10} бидејќи така и постапувате со сите браќа по цела Македонија. И ве поттикнуваме, браќа, уште повеќе да напредувате,
{4:11} и усрдно да се грижите да живеете мирно, да си ја извршувате сопствената работа и да работите со свои раце како што ви заповедавме;
{4:12} да постапувате чесно спрема надворешните и да не зависите од никого.
{4:13} Браќа, не сакаме да бидете во незнаење за оние кои се упокоени, за да не тажите како и другите, што немаат надеж.
{4:14} Зашто, ако веруваме дека Исус умре и воскресна, така Бог и упокоените преку Исус, ќе ги доведе со Него.
{4:15} Ова, пак, ви го велиме преку словото Господово, дека ние, живите, што ќе останеме до доаѓањето на Господ, нема да стигнеме пред упокоените.
{4:16} бидејќи Сам Господ по заповед, на гласот на архангел и при труба Божја, ќе слезе од небото, и најнапред ќе воскреснат мртвите;
{4:17} а потоа, ние, што сме останале живи, заедно со нив ќе бидеме грабнати на облаците, за да се сретнеме со Господ во воздухот, и така секогаш ќе бидеме со Господ.
{4:18} Па затоа, утешувајте се еден со друг со тие зборови.
{5:1} А за времињата и часовите, браќа, нема потреба да ви се пишува,
{5:2} бидејќи вие самите многу добро знаете: денот Господов ќе дојде како крадец во ноќно време.
{5:3} И додека уште велат: „Мир и безбедност!”, Тогаш ненадејно ќе ги снајде пропаст и не ќе можат да избегнат.
{5:4} Но вие, браќа, не сте во темнина, та денот да може да ве затече како крадец.
{5:5} Бидејќи сите вие сте синови на светлината и синови на денот; ние не сме синови на ноќта, ниту на темнината.
{5:6} И така, да не спиеме како и другите, туку да бидеме будни и трезни.
{5:7} Зашто оние што спијат, ноќе спијат, и оние што се опиваат, ноќе се опиваат.
{5:8} Ние, пак, како синови на денот, да бидеме трезни и облечени во оклопот на верата и љубовта и шлемот на надежта за спасение,
{5:9} зашто Бог нè определи не за гнев, туку да добиеме спасение преку нашиот Господ Исус Христос,
{5:10} Кој умре за нас, та ние да живееме заедно со Него, било кога сме будни, или кога спиеме.
{5:11} Поради тоа утешувајте се меѓу себе и надградувајте се еден со друг онака како што и правите!
{5:12} И ве молам, браќа, да ги уважувате оние што се трудеа меѓу вас, и ве водат во Господ, и оние кои ве утешуваат.
{5:13} И кон нив да имате преголема љубов заради нивното дело. Живејте во мир меѓу себе!
{5:14} Браќа, ве молам, поучувајте ги неуредните, утешувајте ги малодушните, поткрепувајте ги слабите и бидете долготрпеливи кон сите.
{5:15} Гледајте никој никому да не враќа зло за зло; туку секогаш барајте добро еден на друг, и на сите!
{5:16} Радувајте се секогаш!
{5:17} Молете се постојано!
{5:18} Благодарете за сè, зашто таква е волјата Божја во Христос Исус спрема вас!
{5:19} Не гаснете Го Духот!
{5:20} Пророштвата не ги омаловажувајте!
{5:21} Сè испитувајте, за доброто држете се!
{5:22} Клонете се од секакво зло!
{5:23} А Сам Бог на мирот да ве освети наполно во сè, и целиот ваш дух и душата и телото да се запазат без порок за доаѓањето на нашиот Господ Исус Христос!
{5:24} Верен е Оној, Кој ве повикува. Тој и ќе го направи тоа.
{5:25} Браќа, молете се за нас!
{5:26} Поздравете ги сите браќа со свет целив!
{5:27} Ве заколнувам во Господ ова послание да им го прочитате на сите свети браќа.
{5:28} Благодатта на нашиот Господ Исус Христос нека биде со вас. Амин!
